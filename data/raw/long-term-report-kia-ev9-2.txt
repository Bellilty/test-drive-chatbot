{
  "url": "https://www.auto.co.il/articles/test-drives/road-tests/long-term-report-kia-ev9-2/",
  "title": "אוטו ארוך־טווח: קיה EV9 'GT ליין' (דוח מס' 2)",
  "paragraphs": [
    "במבחר של קיה, EV9 הוא סוג של נסיך כתר. איך רכב פנאי בהנעה חשמלית מגיע למעמד כזה? שילוב תכונות ועוד משהו",
    "במבחר של קיה, EV9 הוא סוג של נסיך כתר. איך רכב פנאי בהנעה חשמלית מגיע למעמד כזה? שילוב תכונות ועוד משהו",
    "חוויית השימוש בקיה EV9 חושפת רכב גדול, שימושי ומרשים בביצועיו, עם יכולת העמסה עצומה ואיכות תפעול גבוהה. הטעינה מהירה, אך הטווח הממשי בגרסה הדו־מנועית עומד על כ־345–360 ק”מ בלבד והצריכה בינונית. למרות כוח של 384 כ״ס, הוא אינו נדרש לרוב, וגרסת ההנעה האחורית מתאימה לרוב הנהגים. המחיר גבוה, אך הביצוע המלוטש, הנוחות והתחושה הבוגרת מציבים את EV9 כחלופה איכותית לדגמי פרימיום חשמליים יקרים בהרבה.",
    "לפחות בעיני אמא שלי אני לנסיך והילד המוצלח מכולם. איך בדיוק? הרי אחת מאחייותי היא עורכת דין מצליחה והשנייה הגשימה את החלום הישראלי עם תפקיד ניהולי בתחום ההייטק — וכל אחת מהן מרוויחה הרבה יותר ממני. “אתה”, היא עונה בחיוך, “משלב את העבודה עם מה שאתה אוהב”.",
    "עובדים באהבה. נזכרתי בזה ביום שטל, בני, העביר את התכולה בדירת הסטודנטים בה גר בבאר שבע לתל אביב עם צוות הובלות. מסורתית זהו יום קשוח ומלא מריבות עם המובילים — אבל לא הפעם. ככה זה כאשר בוחרים במובילים שמשלבים עבודה ואהבה. “אתה חייב לראות את הרכב שלהם”, אמר כשהגיע לקחת דברים מהדירה שלנו. הדברים התבהרו כאשר אחד המובילים התייצב מול אוסף המכוניות הגדול שלי שבסלון, הצביע על פולקסווגן טרנספורטר 2T ואמר: “זה הרכב שלנו רק בדאבל קבינה”.",
    "הצטרפו לוואטסאפ של אוטו, כל העדכונים בזמן אמת",
    "מסתבר שאחד המובילים הוא אספן שמשתמש ברכב האספנות להובלות. למרות שידעתי כי נאמר קודם, כאשר ירדתי שפשתי את העיניים בתדהמה כי פשוט לא האמנתי למראה. כשהוא התחיל להסביר שברכב מנוע של חיפושית אבל משופר עם 164 כ”ס וקרבורטור לכל צילינדר, וכששמענו את הצליל שהזכיר פורשה ישנות, התחלתי לברר אם אין כאן מצלמה נסתרת…",
    "צילום: איתמר רותם",
    "איך כל זה קשור לקיה EV9? כמו שניתן להבין הנסיך הגדול והשימושי של קיה היה יכול לסייע לנו בתקופת העברות — ועם כמעט 2400 ליטרים נפח העמסה כאשר שתי השורות האחוריות מקופלות, יש לו הרבה מה להעניק. אבל במערכת אוטו המורחבת תמיד ישנו מישהו שצריך את רכב הנמצא במבחן ארוך־טווח קודם, ואני אחרון ברשימה. אולי גם שאני מתל אביב, עיר שתושביה, כידוע, “לא נוסעים” ובעיקר רחוקה שנות אור מקריית אריה. פול סיימון כתב בשירו מ־1973 Something So Right כי ‘אם משהו נכון יקרה, זה בוודאי יפספס אותי’. אני מזדהה.",
    "אמא הצילי. אותה אמא שחושבת שאני נסיך גם מאמינה גדולה בקונצרן יונדאי כבר שנים. רכבים משלו היו תחת ידה מתחילת האלף הנוכחי, האחרון היה i10 שהיה אהוב עליה. בגיל 87 היא כבר אינה מעודכנת מאוד במכוניות אבל כשטיפסה לרכב — “הוא גבוה או שאני נמוכה?” (שתי האפשרויות נכונות) — וראתה שמדובר בקיה לא התאפקה ופלטה “אני רואה שהגענו רחוק…”. וזה בערך מה שחשב כמעט כל מי שפגשנו ביחס ל־EV9 שנראה ענק אבל גם נאה, גם כזה שלא נפל לשבלונת העיצוב של רכב פנאי גדול.",
    "לקחת רכב במבחן ארוך־טווח דורשת סבלנות, או כמו שאומר חברי המתופף הנודע שמעון בן לולו “להיות אופטימי אך לצפות לגרוע מכל”. אנשינו לא הכזיבו; הרכב היה מבולגן מבפנים ולא טעון. לא כיף להתחיל לסדר תא נוסעים בחום של אוגוסט אבל זה אפשר לבדוק את שפע אפשרויות הקיפול והזחת המושבים (לא כולן נוחות) ולגלות תאים נסתרים. כמובן שכמה דברים הלכו בדרך לאיבוד ואת חלקם לא מוצאים עד היום…",
    "צילום: איתמר רותם",
    "ביקור בעמדה. הטעינה הייתה מהירה — 49 דקות מ־37% ל־100% ל־395 ק”מ. הממוצע במחשב הדרך ארוך הטווח היה 3.7 ק”מ/קוט”ש, וזה מה שהופיע גם בסוף הנסיעה שלי. בפועל, לסוללת ה־99.8 קוט”ש אנרגיה שימושית של 96 קוט”ש כך שהטווח נע בין 345 ל־360 ק”מ, וכמו שקיבלנו גם בחישוב לפי אחוזים. זה נתון סביר, בהחלט לא מדהים, והוא נמוך בכ־60 ק”מ מזה שבגרסת ההנעה האחורית.",
    "המפגש היווה הזדמנות להשוות שוב גרסאות חשמליות פחות חזקות על פני דו־מנועיות אימתניות. בסופו של דבר, קשה לנצל את מלוא ההספק, 384 כ”ס, וגם המחיר מוגש בטווח. אפילו בכביש 6 בקצב התנועה הרגשתי כיצד אחוזי הסוללה אוזלים מהר מדי לטעמי, והצריכה לא הרשימה. הכוח מרשים וכיף לפעמים לנצלו במאוצי רמזורים, אבל EV9 אינו רכב ספורטיבי ולגרסת ההנעה האחורית עם 204 כ”ס יש מספיק כוח.",
    "צילום: איתמר רותם",
    "התאקלמות. הרכב עצמו עשוי היטב ותפעולו יחסית נוח; יהיו מי שיכנו אותו ‘בוגר’ או ‘מגובש’. קל להתאקלם ופשוט לצאת לדרך. התפעול יחסית ברור (למרות ששפע האבזור מסבך לפעמים), והצג הנפרד של בקרת האקלים מוסיף לתפעול פשוט (למרות שהוא מוסתר על ידי ההגה). מתחת לצג משולבים באלגנטיות לחצני קיצור דרך שביום שמש יוקדת הכיתובים עליהם לא תמיד קריאים והם לא מגיבים היטב ללחיצה. גם מיקום בורר מצבי הנהיגה על גלגל ההגה מתאים לטעמי יותר ללמבורגיני. מערך הבטיחות נוטה להציק בצפצופים, ומפגין פעלתנות מלחיצה בתחום השטחים המתים וההיגוי.",
    "הערכה גדולה. ירדתי מ־EV9 הזה עם הרבה הערכה. בניגוד לדגמים סיניים רבים, הדבר העיקרי הבולט ב־EV9 הוא הביצוע המלוטש של מטלות הנהיגה, מבטא את הידע והיכולת רבות השנים שבבסיס הרכב הזה.",
    "נכון, 489,000 שקלים זה מחיר גבוה לרכב פנאי. גם גרסת ההנעה האחורית עם שבעה המקומות (כאן רק שישה) ב־399,000 שקלים, שלטעמי נותנת מענה טוב ושימושי יותר, יקרה. אבל למי שהתקציב בידו, רוצה וצריך רכב פנאי חשמלי וגדול, ייתכן וימצא כי הביצוע הכולל של EV9 מצדיק את פער המחירים ביחס לדגמים הסיניים המוזלים, מהווה מענה לדגמים כאלה של מותגי היוקרה שהם יקרים בהרבה.",
    "מרחק נסיעה חודשי",
    "1502 ק\"מ",
    "מרחק נסיעה מצטבר",
    "26,602 ק\"מ",
    "טווח ממוצע חודשי",
    "360 ק\"מ",
    "טווח ממוצע מצטבר",
    "370 ק\"מ",
    "הצטרפו לוואטסאפ של אוטו, כל העדכונים בזמן אמת",
    "לידיעתך: באתר זה נעשה שימוש בקבצי Cookies ובכלים דומים כדי לספק לך חווית גלישה המותאמת ומבוססת על נתוני הגלישה שלך באתר. המשך הגלישה באתר מהווה הסכמתך לשימושים אלו על-פי לתנאי השימוש ומדיניות הפרטיות ."
  ]
}