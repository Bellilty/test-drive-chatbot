{
  "url": "https://www.auto.co.il/articles/test-drives/road-tests/im6/",
  "title": "IM6 - מבחן דרכים",
  "paragraphs": [
    "המותג הצעיר מבית סאיק, IM, מגיע עם שני דגמים – אחד מהם הוא דגם הפנאי החדש IM6",
    "המותג הצעיר מבית סאיק, IM, מגיע עם שני דגמים – אחד מהם הוא דגם הפנאי החדש IM6",
    "IM6, רכב הפנאי החשמלי החדש של IM מבית SAIC, מציג שילוב לא שגרתי של טכנולוגיה מתקדמת וממדים נדיבים. הוא מוצע בשלוש גרסאות, מהן גרסת טווח-ארוך עם 407 כ”ס ו־טווח של עד 625 ק”מ, וגרסת דו־מנועית חזקה במיוחד עם 777 כ”ס. האבזור עשיר מאוד, כולל היגוי אחורי, קפיצי אוויר, מסכים גדולים ומפרט בטיחות מלא. לצד ביצועים מצוינים וטווח טוב, הנדסת האנוש והנוחות בעיר פחות מרשימות.",
    "נראה שאין חודש בארצנו בו לא מצטרף להיצע המקומי של שוק הרכב דגם סיני חדש, הרבה פעמים מדובר במותג שאינו מוכר, לפעמים הוא ממש ממש חדש.",
    "מן הסתם, חלק מהציבור מתקשה לעקוב אחרי שפע החידושים הזה, שאליהם מצטרפים לא מעט (הרבה, בעצם) גרסאות מנועים לדגמים קיימים. חלק מאותם מותגים אופיינו/מאופיינים על-ידי היבואנים שלהם כ'מותגי יוקרה', וגם זה לא מסתדר עם השימוש המוכר במושג זה בעולם הרכב.",
    "אנשי יבואנית IM בישראל, חברת לובינסקי, נהגו באופן שונה עם חנוכת המותג בישראל. הוא לא הוצג כמותג יוקרה, הם כן הדגישו את היתרונות הטכנולוגיים הלא-שגרתיים שמביא המותג הצעיר. בין אלה היגוי אחורי תקני, ברוב הגרסאות קפיצי אוויר וסוללה גדולה של 100 קוט\"ש; אלה דברים שגם במותגים סיניים מתקדמים לא הורגלנו לקבל באופן שכזה. או בכלל.",
    "ורגע לפני שנצלול להכיר את הדגם החדש בחבורה, אתם מוזמנים להציץ ב עמוד הרכב החשמלי של אוטו שיעשה לכם סדר בדברים.",
    "הצטרפו לוואטסאפ של אוטו, כל העדכונים בזמן אמת",
    "IM, ר\"ת של Intelligence in Motion, יצא לדרך ב-2020 כמיזם משותף של תאגיד הרכב SAIC קבוצת האחזקות עליבבא ובשת\"פ הפארק הטכנולוגי של ז'אנגז'יאנג (Zhangjiang Hi-Tech), במטרה ליצור רכב חשמלי. מותג MG, המיובא על-ידי לובינסקי מזה שנים, הוא בבעלות SAIC; באירופה משווק המותג החדש במסגרת MG – שם המותג הבריטי שנוכחותו נשמרה שם מאז עבר לידיים סיניות לפני שני עשורים – ואילו בישראל מופרדת פעילות שני המותגים האלה.",
    "עם חנוכת המותג כאן הושקו שני דגמים: מכונית הנוסעים IM5 (מ-2024), רכב הפנאי IM6 שהוצג ב־2023 – שניהם בקטגוריה D, חולקים אותה רצפה, אורך בסיס גלגלים ופרט לגובה שאר הממדים ממש קרובים.",
    "לרצפה מתח מערכת של 800 וולט (בשתי הגרסאות היקרות); אורך בסיס הגלגלים הוא 295 ס\"מ, אורך IM6 הוא 490 ס\"מ, רוחבו 199 ס\"מ וגובהו 167 ס\"מ. נפח תא המטען 665 ליטרים ומשקל הגרסה שנבחנה 2320 ק\"ג.",
    "שלוש גרסאות. לבסיסית הנעה אחורית; מנוע המייצר 295 כ\"ס ו-45.9 קג\"מ, ההאצה ל-100 ב-6.8 שניות והמהירות המרבית 210 קמ\"ש; מתח המערכת 400 וולט, סוללת 75 קוט\"ש לטווח 450 ק\"מ, הספק טעינה של 153 קילוואט. המחיר: 215,000 שקלים.",
    "צילום: רונן טופלברג",
    "למבחן קיבלנו את גרסת הטווח הארוך: מנוע יחיד המייצר לא פחות מאשר 407 כ\"ס ו-51 קג\"מ המסדרים לו 5.4 שניות ל-100 קמ\"ש ועד ל-235 קמ''ש; סוללת 100 קוט\"ש לטווח של 625 ק\"מ עם חישוקים אווירודינמיים או 555 ק\"מ בלעדיהם; הספק הטעינה 396 קילוואט. המחיר: 239,000 שקלים, ובמבחן השתתפו גם אותם חישוקים (6000 שקלים) וגם קפיצי אוויר עם חישוקי \"21, לחבילה שמחירה הכולל 256,000 שקלים.",
    "הגרסה הדו-מנועית היא לא רק החזקה ביותר (כמובן) אלא ממש ממש חזקה: 777 כ\"ס ו-81.7 קג\"מ, והתוצר משופר: 3.5 שניות ל-100 קמ\"ש, עד 239 קמ\"ש. אותה סוללה גדולה ל-505 ק\"מ ואותו הספק טעינה.",
    "לא רק הממדים והנתונים בצד המכובד, גם מפרט האבזור: מערכת להשקטת רעשים, חנייה אוטומטית ואפליקציית תפעול, תאורת לד, חישוקי \"20 (\"21 בכפולת ההנעה), מצלמות היקפיות, גג זכוכית עם הכהיה אוטומטית, מפתח חכם, תפעול חשמלי לדלת תא המטען ולמושבים הקדמיים שהם גם מאווררים, צג \"26.3 המחולק לשניים, צג \"10.5 בין המושבים, בקרת אקלים דו-אזורית עם פתחי מיזוג מאחור, מערכת שמע עם 20 רמקולים.",
    "במפרט הבטיחות: בלימה אוטונומית גם לאחור, תיקון סטייה, ניטור אקטיבי של שטחים מתים, בקרת שיוט אדפטיבית, מעבר-נתיב אוטונומי.",
    "שתי הערות לפני שניפגש. א. לרכב ולסוללה אחריות מלאה ל-8 שנים או 250,000 ק\"מ. ב . דגם זה (וכמו IM5) קיבל 5 כוכבי בטיחות במבחן יורו NCAP והציונים מכובדים: 90% בהגנה על מבוגרים, 85% על ילדים ועל הולכי רגל, 87% במערכות הבטיחות.",
    "צילום: רונן טופלברג",
    "לא רק הבסיס ומרכיבי המפרט, גם קווי העיצוב הבסיסיים קרובים, אבל בניגוד ל-IM5 המרהיבה עיצוב דגם הפנאי פחות מבריק. הפרופורציות, הקווים הבסיסיים, מאפייני הקופה מאחור נראים נכונים, ויש שם חלקים שיכולים להזכיר למתבונן דגמי אסטון מרטין, אך התוצאה הכוללת אינה מושכת במיוחד, גנרית מדי.",
    "חישוקי ה-\"21 אינם נראים גדולים (והם כן), גם בגלל הפתחים של בתי הגלגל והתפיחות במותן, והתוצאה מעט מגושמת. לחזית אין מספיק 'אישיות', ומה שאיכשהו (סבכה אטומה) הולם חשמלית נמוכה פחות מתאים כאן. הדגם החדש הזה לא משך מבטים, אולי העיצוב, אולי ממדיו שנראים קטנים ממה שהם באמת בגלל קווי המתאר שלהם.",
    "צילום: רונן טופלברג",
    "סביבת הנהג ב-IM6 דומה לזו שב-IM5 ובנויה לפי הז'אנר הסיני המתגבש: גוונים בהירים ונעימים, איכות הולמת במקומות הנכונים וכמובן מראה נקי עם מעט לחצנים והרבה מסכים.  הייחוד של IM הוא בפיצול מסך התפעול שמביא יתרון משמעותי בתפעול. בחלק העליון צג \"26.3 רוחבי הכולל לוח מחוונים וכזה האחראי על התקשורת. הצג התחתון, \"10.5, נמצא בין המושבים ואחראי לתפעול רוב הפרטים. סידור זה פותר בעיה מוכרת ברכבים סיניים בה תצוגת הסלולרי משתלטת על מלוא הצג ונדרשות מיני לחיצות או הסטות כדי להגיע לתפריטי התפעול.",
    "עדיין וכמובן הרבה תפריטים, תפעול מורכב והתרגום לעברית אינו מספק. עם זאת, לרכב תפריטים לקיצור דרך, ובייחוד כאלה המתייחסים למערכות הבטיחות והם נוחים יחסית. אמנם נדרשות לחיצה מההגה ועוד שתיים דרך הצג עם שאלות/ואישורים טרחניים, אבל הדבר מקל על ניתוק החלקים המציקים. א. הפעלת תפריט הבית בצג התחתי תבטל בעילי את שיקוף הסמארטפון; ב. על רקע השפע לא הבנתי מדוע אין תא כפפות. כמובן שהשראת טסלה מורגשת: גג הזכוכית נטול כיסוי והוא מכניס לא מעט אור; שליטה בפתחי המיזוג ובמראות נעשית דרך הצג.",
    "צילום: רונן טופלברג",
    "הבורר נמצא מימין להגה ואילו מוט אחד בשמאל ההגה שולט באיתות, בגבים ובאור הגבוה, וזה קצת מבלבל. מאחורי ההגה שפע לחצנים שיכלו להתאים לבלימה הרגנרטיבית אך קשורים לבקרת השיוט. חבל, כי תפעול הבלימה הזאת דרך הצג מסרבל.",
    "שפע המצלמות ברכב אוהבות להשתלט על הצגים, זה נחמד בתצוגה אבל מציק בכביש חשוך כאשר פעם התמונה מופיעה בחלקו הימני של הצג המרכזי, פעם (בבלימה חזקה) מפתיעה בימין המחוונים, ופעם (באיתות שמאלה) משמאלם. המחוונים נאים אך עסוקים מדי בהצגת דיאגרמות תנועה בעוד חיוויים חשובים בקושי קריאים.",
    "מערכות בטיחות כמו תיקון ההיגוי (ביחוד כשבקרת השיוט מופעלת) עיקשות מדי והתרעת המהירות מציקה בייחוד כשלא פעם נבחרות הגבלות לא נכונות. אנחנו מכירים זאת מכלים סיניים רבים, ממש כמו ההתרעה המייגעת על (אי) תשומת לב או לחצן איתות האזהרה המוסתר בתקרה.",
    "צילום: רונן טופלברג",
    "תנוחת הנהיגה גבוהה, מעניקה שדה ראייה טוב וגם ממושב הנהג הרכב נראה פחות גדול ממה שהוא. המושבים הנאים נוחים בחלקה הראשון של הנהיגה, אך תמיכות גב לא מדויקות גורמות לכך שהם קצת מעייפים בנהיגה ארוכה. ברגעים כאלה שמחתי שיש עיסוי אך הוא אגרסיבי, ולאחר שהוא פוסק קשיחות המשענת אינה חוזרת למצבה הקודם. שדה הראייה לאחור ממש מצומצם, כאילו דרך חרך, והדבר מפריע. המצלמה יכולה להציג תמונת נסיעה מאחור בלוח המחוונים, אבל זה לא פתרון טוב.",
    "מאחור המרחב גדול, מרווחי הרגליים ממש נדיבים, מרווחי הראש ראויים (גם לפי הטיית המסעד). תנוחת הישיבה מעט נמוכה ביחס לרצפה.",
    "תא המטען גדול ושימושי אך הרצפה מעט גבוהה והכיסוי שממוקם נמוך מגבילים. הכיסוי אינו מושלם ויתוקן בהמשך.",
    "צילום: רונן טופלברג",
    "עם 407 כ\"ס ו-51 קג\"מ כבר באפס סל\"ד, ברור של-IM6 לא יחסר משהו בביצועים. זהו רכב מהיר מאוד, ועידון בלחיצה על המצערת מומלץ. בנהיגה במצבי ניהוג רגילים פעולת המצערת אינה חדה, אבל כאשר לוחצים על המצערת בחוזקה הביצועים ממש טובים ובמצב 'ספורט' הרכב נמרץ משמעותית. מיתון נרשם כאשר בקרת היציבות מגיבה באגרסיביות. יותר מאשר בדגמים חשמליים אחרים, IM6 הפגין האצות ביניים טובות גם במהירויות גבוהות, גם בעומס של עליות ממושכות, גם לעקיפות יעילות בתנאים מכבידים.",
    "עם ההתנעה, מד הטווח טען ל-527 ק\"מ אופטימיים. בקצב התנועה הצריכה עמדה על 4.6-4.7 ק\"מ/קוט\"ש לטווח שנע בין 440 ל-470 ק\"מ. ביום המבחן עצמו שילבנו קטע מאמץ והצריכה ירדה ל-4.3 ק\"מ/קוט\"ש, לטווח של 410-420 ק\"מ. כל אלה נתונים נאים לרכב גדול וכבד. עמדות מהירות בארץ אינן עקביות בכישורי הטעינה שלהן, אבל בחלקן הספק הטעינה היה נאה.",
    "ברכב שנבחן היו כאמור קפיצי אוויר שופעי אפשרויות, אך בעיר הוא לא נע בשלווה; הוטרד משיבושים קטנים ובינוניים, לא תמיד התמודד היטב עם פסי האטה. באותו כאמור גם צמיגים צנומי-חתך במידות שונות, 235/45 מלפנים ו-265/40 מאחור על חישוקי \"21. אלה מצביעים על כוונה דינמית, אך לא משאירים דופן גבוהה כדי לעזור בספיגת שיבושים. בנוסף, רעשי מתלים ומרכב מורגשים לעיתים.",
    "נוחות הנסיעה טובה משמעותית בנסיעה בין-עירונית. גם שם הרכב אינו תמיד בטיפול בשיבושים מאתגרים, אך ריסון תנועת המרכב לאחר המפגש בהם טוב. רעשי הרוח בולטים, שילוב של היעדר מסגרת לשמשות הצד ורוחות ביום המבחן. בידוד רעשי הכביש לא היה עקבי. בשבילים נוחות הנסיעה נוקשה מדי, ועם צמיגים בחתך כזה יש לבחור רק את המובחרים שבהם.",
    "הצטרפו לוואטסאפ של אוטו, כל העדכונים בזמן אמת",
    "בזכות ההיגוי האחורי רדיוס הסיבוב ממש קטן, 10.18 מטר, וכושר התמרון מצוין בכלל, ביחס לממדים בפרט. גם במסגרת זאת מספר אפשרויות כמו \"הליכת סרטן\", נסיעה איטית הצידה; לטעמי גימיק.",
    "שילוב הכוח וההיגוי האחוריים מאפשר לצלוח פניות במהירות; עם כל כך הרבה כוח, התוצאה עלולה להיות מוגזמת לפי זווית הפנייה ועומק המצערת. עם זאת, ביציאה אגרסיבית מפנייה בעלייה, הבקרה מגבילה לפעמים את הכוח בבוטות. במצבי נהיגה רגילים, ההגה קל מדי, ואילו במצב 'ספורט' המשקל נכון, אבל בהפניה נוצרת התנגדות מלאכותית.",
    "ההיזון החוזר של הבלמים בתחילת המהלך מעט קהה, ההמשך לא הדרגתי והבלמים מגיעים מהר לנעילה. לבלימה הרגנרטיבית שלוש דרגות עוצמה, אך גם החזקה ביותר חסרה עוצמה.",
    "צילום: רונן טופלברג",
    "IM6 נכנס לאזור המחיה של דגמי הפנאי החשמליים בגודל בינוני שמחירם בין 200,000 ל-300,000 שקלים – והוא פוגש שם לא מעט מתחרים ראויים: אקספנג G6, זיקר 7X, טסלה מודל Y.",
    "לכשעצמו הוא מביא ממדים קצת גדולים יותר, נתונים נכבדים ביותר (ועוד קצת), הוא מאוד מאובזר, יש לו מרכיבי תפעול נוחים, המפרט הטכני שלו מקיף – היגוי אחורי, אופציה לקפיצי אוויר כאן – הביצועים מעולים, טווח הנסיעה בהחלט טוב לרכב כזה, נוחות הנסיעה מחוץ לעיר ראויה, כך גם הכישורים הדינמיים, שעשויים אפילו ליהנות אנשים מסוימים בכבישים ידועים.",
    "צילום: רונן טופלברג",
    "מנגד, עיצוב החוץ שלו אינו ממריא, הנדסת האנוש שלו, למרות השיפורים, צריכה שיפור, נוחות הנסיעה בעיר וגם בשביל, גם איכות הנסיעה, אינן מתעלות.",
    "מחירו של IM6 הוא 239,000 שקלים, בגרסה שנבחנה עם קפיצי אוויר וחישוקי \"21 אווירודינמיים הוא 259,000 שקלים. כך שבכל הקשור לתמחור הוא נמצא בדיוק במרכז הקטגוריה מול טסלה מודל Y, אקספנג G6 וזיקר X7 בגרסאותיהם הקרובות אליו בביצועים, טווח ואבזור.",
    "על היתרונות שלו הוא מוסיף אחריות יוצאת דופן ורמת בטיחות גבוהה. יש דגמים נאים, גם בין מקבליו הסיניים, אבל במספר תחומים חשובים IM6 מביא קצת יותר לחגיגה.",
    "הצטרפו לוואטסאפ של אוטו, כל העדכונים בזמן אמת",
    "IM6 מביא שילוב של ממדים גדולים, סוללה של 100 קוט\"ש, היגוי אחורי תקני, אופציה לקפיצי אוויר, ביצועים חזקים מאוד ואבזור עשיר במיוחד – הכול במחיר תחרותי יחסית.",
    "בנהיגה רגילה התקבלה צריכה של 4.6–4.7 ק\"מ לקוט\"ש, כלומר טווח של כ־440–470 ק\"מ. ביום מבחן הדרכים שכלל גם קטע מאמץ – 410–420 ק\"מ",
    "חזקים מאוד: מנוע יחיד שמפיק 407 כ\"ס ו־ 51 קג\"מ , 0–100 ב־5.4 שניות ותאוצות ביניים מעולות, גם בעליות ובעומס.",
    "מחוץ לעיר – כן, נוחות ראויה וריסון מרכב טוב. בעיר ובשבילים – פחות, בגלל צמיג בחתך נמוך ורעשי מתלים/מרכב שמופיעים לעיתים.",
    "העיצוב מודרני ונקי, איכות החומרים טובה והמסכים יעילים בזכות הפרדה בין תצוגה עליונה לתפעול תחתון. מצד שני, התפעול עמוס תפריטים, התרגום לעברית לוקה, וחלק מהפעולות – כמו שינוי עוצמת בלימה רגנרטיבית – מסורבלות.",
    "כן. הוא קיבל 5 כוכבים ביורו NCAP עם ציונים מצוינים: 90% הגנת מבוגרים, 85% ילדים והולכי רגל, 87% מערכות בטיחות.",
    "כן. מערכת המצלמות משתלטת לעיתים על המסכים, שדה הראייה לאחור מוגבל, המושבים מעייפים בנסיעות ארוכות והעיסוי אגרסיבי, תיקון ההיגוי עיקש והתרעות המהירות מציקות לעיתים.",
    "מאוד. בזכות היגוי אחורי רדיוס הסיבוב קטן (10.18 מ'), והוא מעניק תחושה של רכב קטן מהממדים שלו. קיימת גם \"הליכת סרטן\" – גימיק שמאפשר הפנייה של הגלגלים האחוריים במקביל לקדמיים והתקדמות אלכסונית.",
    "ביצועים חזקים, אחיזה גבוהה והיגוי אחורי תורמים ליכולת גבוהה. עם זאת, ביציאה חזקה מפנייה הבקרה מגבילה כוח באגרסיביות וההגה מרגיש מלאכותי במצב ספורט.",
    "גבוהה. ב-239,000 ש\"ח (או 259,000 ש\"ח עם קפיצי אוויר וחישוקי \"21) מקבלים רכב גדול, חזק, בעל טווח מרשים, מאובזר מאוד, עם אחריות ארוכה ובטיחות גבוהה. החסרונות: עיצוב חוץ גנרי יחסית, נוחות עירונית בינונית והנדסת אנוש שדורשת שיפור.",
    "לידיעתך: באתר זה נעשה שימוש בקבצי Cookies ובכלים דומים כדי לספק לך חווית גלישה המותאמת ומבוססת על נתוני הגלישה שלך באתר. המשך הגלישה באתר מהווה הסכמתך לשימושים אלו על-פי לתנאי השימוש ומדיניות הפרטיות ."
  ]
}