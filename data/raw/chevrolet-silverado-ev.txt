{
  "url": "https://www.auto.co.il/articles/test-drives/road-tests/chevrolet-silverado-ev/",
  "title": "שברולט סילברדו EV – מבחן דרכים",
  "paragraphs": [
    "שברולט סילברדו EV, הוא לא הטנדר המוכר בגרסה החשמלית כי אם דגם שונה לחלוטין בהנעה כזאת. לקחנו אותו למבחן כדי לדעת מה הוא יודע לעשות ואיך, הוספנו לסיכום גם ענייני סכומים",
    "שברולט סילברדו EV, הוא לא הטנדר המוכר בגרסה החשמלית כי אם דגם שונה לחלוטין בהנעה כזאת. לקחנו אותו למבחן כדי לדעת מה הוא יודע לעשות ואיך, הוספנו לסיכום גם ענייני סכומים",
    "שברולט סילברדו EV הוא טנדר חשמלי ענק שמתבסס על פלטפורמת אולטיום ומציע 673 כ״ס, טווח של כ־500 ק״מ וביצועים מרשימים ביחס למשקל העצום. למרות ממדים אדירים ונוחות נסיעה גבוהה, כושר ההעמסה מוגבל וטעינת AC איטית במיוחד עקב מגבלת תקינה. בישראל הוא נהנה מהקלות מס כטנדר מעל 4.5 טון ולכן מוצע במחיר אטרקטיבי של כ־320 אלף ש״ח לפני מע״מ. התוצאה: איכות חיים גבוהה, עלויות אחזקה נמוכות – אך ויתור על יכולות עבודה ושטח.",
    "הכיוון המוכתב היה חשמל. תקנות 'מקל וגזר' הביאו לכך שבארצות רבות הביקוש לרכב חשמלי עלה וגדל במחצית הראשונה של העשור. תעשיית הרכב מצדה סיפקה את הביקוש בשפע גרסאות חשמליות לדגמים קיימים או עם דגמים חדשים מהיסוד. השוק התקדם בהתאם גם כי רכב חשמלי הביא יתרונות רבים – ומחיר האחזקה השוטפת היה משמעותי מאוד – אלא שב־2025 העסק רשם דעיכה. חלק מהיתרונות שהעניקו המדינות צומצמו – כך גם בישראל, מהסיבות העיקריות לירידה בביקוש – פיתוח התשתית לא עמד ביעדים. מנגד, דגמים היברידיים־נטענים היו למבוקשים יותר, מכיוון שהביאו שילוב צרכני מוצלח יותר עבור רבים.",
    "בארה\"ב, שלא התלהבה מחשמל כמו אירופה (וגם בה זה רחוק מהמצב בסין), הביקוש למה שהוכרז בקול גדול, טנדרי־ענק חשמליים, לא התעלה. ועוד לא הכנסנו למשוואה את השינוי ביחס לזיהום כפי שמוביל אותו דונלד טראמפ.",
    "אותם טנדרי ענק, כידוע, הם סוג הרכב הנמכר בארה\"ב מזה עשרות בשנים, ושלושת הדגמים המובילים את הטבלה בארה\"ב הם הטנדרים של פורד, שברולט, ראם. הם הכי נמכרים – אבל עם מנועי בעירה פנימית. וכך, ב־2024 נמכרו בארה\"ב 10,000 יחידות של שברולט סילברדו EV החדש, מול 500,000 יחידות של זה הדגם המוכר.",
    "יש בכך יתרונות עבור השוק הישראלי. ראשית, הטנדר החשמלי זמין כעת כאן באופן סדיר. שנית, כמו בגרסת הדיזל, משקל הרכב – 4.5 טון ומעלה – מעניק לטנדר הזה, בגלל שאין עליו מיסוי כלל וכל ההוצאות עליו מוכרות, גם החזר מע\"מ.",
    "המשמעות: טנדר חשמלי גדול, חזק ומאובזר עולה כמו טנדר 1 טון עם מנוע דיזל שיש לו שליש הספק והוא מרווח ומאובזר הרבה פחות.",
    "לא כל הטנדרים החשמליים נהנים מהקלות המיסוי בישראל. למעשה, ישנם רק שלושה טנדרים חשמליים שמשקלם הכולל עולה על 4.5 טון, כולם תאומים-מכנית: שברולט סילברדו GMC סיירה, האמר; מהאחרון נשללה הטבת המס בשל היותו רכב פנאי-יוקרה באופן מובהק. סילברדו וסיירה אלו שני הדגמים שהפכו פופולריים בישראל בשנה האחרונה - עם 274 מסירות של סילברדו חשמלי מאמצע 2024 ועד סופה, בעוד שמינואר 2025 ועד דצמבר כבר נמסרו ממנו 1326 יחידות(!) - כמעט כמו איסוזו די-מקס באותה תקופה (1564 יחידות). אם לוקחים בחשבון עוד 591 מאחיו התאום של סילברדו, GMC סיירה, צמד התאומים הופך שני רק לטויוטה היילקס במידת הפופולריות. זאת ועוד - מדובר בדגמים שנמכרים רק בייבוא מקביל, כולל דרך היבואנית הרשמית (UMI) וזאת מכיוון שהיצרנית לא מוכנה לבצע התאמות לשוק המקומי.",
    "צילום: איתי שטיינברג",
    "למרות השם, 'סילברדו EV' אינו סילברדו המוכר עם מנועים חשמליים וסוללות. הדגם שהוצג ב־2022 וייצורו החל ב־2023 חולק אותה פלטפורמת אולטיום (Ultium) עם שני דגמי ג'נרל מוטורס האמר החשמליים (טנדר ורכב שטח), גם קאדילק אסקלייד IQ (שגם הוא שונה מהיסוד מהדגם המוכר ובדיוק מאותן סיבות); סילברדו דיזל ועוד קרובי משפחה מבוססים על שלדת הסולם GMT T1XX. רצפה אולטיום מאופיינת במתח מערכת של 800 וולט ובשימוש בסוללות באותו שם של ג'נרל מוטורס.",
    "סילברדו, כידוע, הוא רכב גדול מאוד, כאן בסיס הגלגלים 370 ס\"מ, אורך המרכב 592 ס\"מ, רוחבו 213 ס\"מ וגובה של 200 ס\"מ. עם זאת, הוא מעט קטן מסילברדו דיזל; קצר ב־10 ס\"מ בבסיס הגלגלים, ב־20 ס\"מ באורך המרכב ובגלל הארגז; אורכו 178 ס\"מ. פער משמעותי הוא בכישורי ההעמסה: 800 ק\"ג בלבד בגלל משקל עצמי של 3700 ק\"ג – בדיוק חצי מאשר בסילברדו דיזל, 200 ק\"ג פחות מאשר בטויוטה היילקס.",
    "צילום: איתי שטיינברג",
    "סילברדו EV מוצע עם שני מנועים להנעה כפולה ובמספר גרסאות הספק וסוללה, והנתונים כיום משופרים מהמקוריים לאחר שינויים שנעשו לקראת 2025. הטנדר שהתייצב למבחן מנפק 673 כ\"ס ו־105.7 קג\"מ. בחלקו החשמלי סוללת 170 קוט\"ש לטווח מוצהר של 660 ק\"מ (תקן EPA) והספק הטעינה המהירה (DC) שלו 300 קילוואט, וזה מצוין.",
    "אבל לא כך המצב ביחס לטעינה ביתית (AC): זו בהספק 3.5 קילוואט בלבד; זהו רכב חשמלי בתקינה קנדית. אמנם, עם הרכב מסופק גם מתאם לשקעי הטעינה בישראל (CCS2) אבל מערכת הטעינה של הרכב לא תומכת ברשת החשמל המקומית (220 וולט ב-50 הרץ, לעומת 120 וולט ב-60 הרץ בארה\"ב) כך שטעינה ב־AC כאמור איטית במיוחד. היעדר טעינת AC בעייתי גם מכיוון שטעינה מהירה לאורך זמן מקצרת את חיי הסוללה (חום רב, איזון תאים).",
    "זוהי הגרסה האמצעית (Extended Range) והרכב הגיע ברמת האבזור האמצעית 'LT' הכוללת גם את חבילת 'פלוס'. באבזור ברכב הנבחן, בין השאר, תאורת לד, מדרגות צד, חישוקי \"18, מפתח חכם, תפעול חשמלי לדלת תא המטען הקדמי, לגלגל ההגה ולמושבים הקדמיים שיש בהם חימום ואוורור, מערכת שמע משודרגת ('בוז', 7 רמקולים).",
    "כל זה במחיר של 320,000 שקלים + מע\"מ.",
    "יצוין כי לפני חודשים אחדים בחנו את GMC סיירה החשמלי , אחיו התאום של סילברדו, עם אותה מערכת הנעה, במפרט אבזור שונה ('דנאלי') ובמחיר הגבוה בכ־80,000 שקל.",
    "הצטרפו לוואטסאפ של אוטו, כל העדכונים בזמן אמת",
    "כמו טנדרי הענק האמריקאים האחרים, גם סילברדו EV מרשים בהופעתו בשל ממדיו הגדולים. עם זאת, הוא נראה מעט צנוע יותר ובוטה פחות מאשר גרסת הדיזל – הסבכה אטומה ואינה בוהקת, מכסה המנוע יורד מעדנות לשיפור היכולת האווירודינמית, כך שהחזית פחות In your face; בלילה הוא מחזק את מופע הכניסה שלו באמצעות תאורה בסבכה הקדמית. הגלגלים נראים קטנים ביחס לרכב ולבתי הגלגל.",
    "צילום: איתי שטיינברג",
    "סביבת הנהג מוצלחת – מרווחת, נוחה לרוב לשימוש. בצדי הרכב מדרגות צד רחבות ונוחות מאוד לעלייה לכלי הגבוה. קל למצוא תנוחת נהיגה נוחה והמושבים בשרניים ותומכים. מראות הצד גדולות למדי, כרגיל המראה השמאלית מקרבת מדי, בהתאם לתקינה האמריקאית.",
    "מערכת המולטימדיה כוללת מסך גדול (\"17.7) עם רזולוציה גבוהה, תגובה מהירה, אייקונים גדולים, ממשק בעברית. צימוד הטלפון (קארפליי) נעשה באופן אלחוטי. יש שיקוף של מערכת הניווט גם בלוח המחוונים (\"11.3) וזה מעולה. פעולות בסיסיות (כיבוי/הדלקה, תאורה) מתופעלות דרך ממשק קטן בצד המסך – מוכר מדגמי שברולט אחרים, מחייב לימוד את מי שנכנס לרכב לראשונה. פחות אהבנו את מערכת המיזוג המוזרה, שב־24 מעלות מפעילה ככל הנראה את מערכת החימום – בעיה שנתקלנו בה גם במבחן ל־GMC סיירה EV לפני כארבעה חודשים. משטח הטעינה האלחוטי אכזב בפעולתו; מערכת הטעינה התנתקה רבות וכשהיא עבדה ההספק שלה היה נמוך למדי.",
    "צילום: איתי שטיינברג",
    "בכל הקשור לאיכות הכוללת בתא הנוסעים – חומרים־גימור־הרכבה – סילברדו עובר, לא בהצטיינות. בחלק העליון של סיפון המחוונים איכות החומרים טובה, אבל כל הדיפונים מתחת לקו לוח המחוונים פשוטים למראה ומחוספסים למגע, פה ושם עם גימור לא מוקפד. בהקשר הזה ניכר כי סילברדו תוכנן, במקור, כרכב עבודה. רכב ההדגמה עבר 13,000 ק\"מ, שזה לא מעט בהינתן באופי השימוש, אבל מוקדם בשביל צקצוקים מאזור הדיפון שבגב המסך המרכזי. נמצא גם דיפון משוחרר מצד שמאל של מושב הנהג, שהשמיע קול פצפוץ בעת כוונון המושב.",
    "מאחור, הדלתות הענקיות נפתחות בזווית רחבה וחושפות מרחב פנים עצום. אין מנהרת הינע כמובן ואפשר להכניס לכאן בקלות שלושה אמריקאיים בעלי מנוי VIP במקדונלד'ס. יש פתחי מיזוג ושקעי טעינה. דלת תא המטען משוככת ומסביב לארגז מדרגות המקלות על גישה לארגז.",
    "צילום: איתי שטיינברג",
    "למרות משקל עצמי של מעל 3.7 טון, מערכת ההנעה של סילברדו החשמלי מזיזה אותו בקלות (בעצם מתבקש בהינתן התפוקה). אלה לא רק נתוני ההאצה המופרכים שנמדדו במבחן – 5.7 שניות מ־0 ל־100 קמ\"ש; חשוב יותר: 4 שניות מ־80 ל־120 קמ\"ש – אלא הקלות בה הוא צובר מהירות מכל מצב לכל מצב, גם במעלה הררי, וכיוצא מהביצוע גם בעקיפה בתנאים מכבידים. הבעיה היא שב־110 קמ\"ש התחושה היא שהרכב כמעט עומד במקום, מעל 110 קמ\"ש הסוללה נאכלת בקצב מהיר מאוד.",
    "צריכת האנרגיה נמדדה בשני מקטעים – אחד משולב שכלל גם קצב מהיר יחסית רוב הזמן, אחד נוסף שהיה רגוע כולו. בשורה התחתונה, הטווח המעשי נע סביב 500 ק\"מ – כאשר הרכב ריק, ללא נגרר, בנהיגה רגועה ומודעת. הטעינה מ־22% ל־88% ארכה 33 דקות; כמובן, גם כאן טעינה מ־80% ועד לסוללה מלאה נמשכת זמן רב יחסית.",
    "החיסרון הבולט הוא שסילברדו חשמלי אינו תומך בטעינת AC בישראל, ולא ניתן לחבר כלל שקע AC גם עם מתאם; מערכת הטעינה ברכב אינה תומכת ברשת החשמל המקומית (220 וולט ב-50 הרץ, לעומת 120 וולט ב-60 הרץ בארה\"ב).",
    "צילום: איתי שטיינברג",
    "איכות הנסיעה על סיפונו של סילברדו החשמלי גבוהה – ברוב מתארי הנסיעה סילברדו EV נוח ונעים למדי. פעולת השיכוך מוצלחת (למתלים האחוריים זרועות נפרדות, קפיצי סליל) ולכך נלווה הדופן העבה של הצמיגים (225/65-18) ליצירת כושר ספיגה מוצלח של בליטות כמעט מכל גודל וסוג. עם זאת, מהלך הכיווץ הראשוני של הבולמים נוקשה מדי, ובקטעי כביש מסוימים נרשמה קופצנות. בידוד הרעשים מוצלח וסילברדו שקט למדי. בהינתן הממדים, רעש הרוח סביר בהחלט, עדין ומ־105 קמ\"ש. סילברדו החשמלי הוא שייט דרכים בהחלט מוצלח.",
    "תמרון בחניון תל אביבי צפוף הלך טוב מהצפוי, בזכות קוטר סיבוב נאה לרכב כזה, 12.85 מטרים, ומערך מצלמות יעיל (עם תצוגה מעט קטנה מדי)",
    "לסילברדו EV יכולת דינמית גבוהה בין היתר בזכות אחיזה גבוהה ומרכז כובד נמוך יחסית (הודות למבנה הסוללה); בהינתן הממדים והמשקל, יופי של ביצוע.",
    "לסילברדו נתוני פתיחה סבירים לנסיעה בשטח; מרווח הגחון 22.6 ס\"מ, זוויות הגישה והנטישה הן 21.7 ו־22.9 מעלות. עם זאת, בהינתן הסוללה המאוד פגיעה הממוקמת בתחתית הרכב, מומלץ לנוע אתו רק בשבילים כבושים.",
    "צילום: איתי שטיינברג",
    "שברולט סילברדו מפגין נוכחות רבה, מרחב הפנים שלו גדול מאוד, האבזור נאה, הנדסת האנוש ראויה. הביצועים שלו מרשימים מאוד, טווח הנסיעה שלא בעומס מכובד בהחלט, נוחות הנסיעה ואיכותה, גם היכולת הדינמית טובות מאוד. מנגד, ממדיו הגדולים מאוד אינם מוצאים ביטוי בכישורי ההטענה שלו שהם מצומצמים מאוד וכישורי השטח שלו מוגבלים לשבילים. עקרונית לפחות, כל רכב במשקל כזה מוגבל בחנייה בכחול/לבן בערים. בכל הקשור לרכב חשמלי, הספק הטעינה הביתית (3.5 קילוואט) בעייתי: משך זמן ארוך מאוד, טעינה מהירה מ־80% ל־100% פוגעת בסוללה לאורך זמן. פתרון טוב, אם אפשרי לפי נקודות הטעינה, הוא עד 80% ב־DC, השלמת 20% ב־AC.",
    "ומחירו, ללא מע\"מ, 320,000 שקלים.",
    "במחיר הזה מקבלים טנדר ענקים מכובד, מרווח, מבצע היטב, עם כישורי עבודה מוגבלים ומחיר אחזקה שוטפת נמוך דרמטית מאשר בטנדר דיזל; גם בגלל החשמל, גם בהשוואה לצריכה של הגבוהה שלו.",
    "כמה? להלן השוואה בסיסית, לפי נסועה של 20,000 ק\"מ בשנה, צריכה בפועל לפי מבחני אוטו; המחירים מעוגלים וללא מע\"מ. סילברדו דיזל (6.8 ק\"מ/ל'): 24,000 שקלים; סילברדו EV (2.9 ק\"מ/קוט\"ש): טעינה מהירה 11,500 שקלים.",
    "זהו רכב שמעניק איכות חיים גבוהה גם בהשוואה למקבילו בדיזל (בכל זאת, שקט), ובמחיר אחזקה מופחת על־חשבון כישורי העמסה ונהיגת שטח – והחשבון, וביותר ממובן אחד, של הרוכש.",
    "תודה לסוכנות היבוא המקביל Simple Mobility על רכב ההדגמה",
    "הצטרפו לוואטסאפ של אוטו, כל העדכונים בזמן אמת",
    "כן, הסילברדו EV מסווג כרכב מסחרי עם משקל כולל מעל 4.5 טון ולכן דורש רשיון C וזכאי לקיזוז מע\"מ מלא.",
    "הסילברדו EV מצויד במערכות בטיחות מתקדמות כולל: בלימה אוטונומית, זיהוי רכב ב\"שטח מת\", שמירת נתיב, בקרת שיוט אדפטיבית, זיהוי תנועה חוצה מאחור עם בלימה, זיהוי תמרורים, זיהוי הולכי רגל, ומצלמות 360 מעלות.",
    "הסילברדו EV עדיין לא נבדק במבחן ריסוק, אך הוא מצויד בכל מערכות הבטיחות הנדרשות ברכב מסחרי.",
    "הסילברדו EV מבצע תאוצה מ-0 ל-100 קמ\"ש ב-5.4 שניות - ביצועים מרשימים לטנדר במשקל זה.",
    "כן, הסילברדו EV יכול לגרור עד 3.5 טון - יכולת גרירה מרשימה לטנדר חשמלי.",
    "קיבולת הסוללה היא 200 קוט\"ש - אחת הסוללות הגדולות בשוק הטנדרים החשמליים",
    "אורך: 592 ס\"מ, רוחב: 213 ס\"מ, גובה: 200 ס\"מ ובסיס גלגלים של 370 ס\"מ",
    "היתרונות העיקריים: חיסכון בעלויות תפעול, מומנט מיידי, נהיגה שקטה, פחות תחזוקה, ואפס פליטות.",
    "לידיעתך: באתר זה נעשה שימוש בקבצי Cookies ובכלים דומים כדי לספק לך חווית גלישה המותאמת ומבוססת על נתוני הגלישה שלך באתר. המשך הגלישה באתר מהווה הסכמתך לשימושים אלו על-פי לתנאי השימוש ומדיניות הפרטיות ."
  ]
}