{
  "url": "https://www.auto.co.il/articles/test-drives/comparison-tests/byd-dolphin-surf-vs-dongfeng-box/",
  "title": "BYD דולפין סרף מול דונגפנג בוקס – מבחן השוואתי לחשמליות מוזלות",
  "paragraphs": [
    "מחפשים חלופה חשמלית זולה ועירונית? יצאנו למבחן עם שתי מכוניות חשמליות קטנות כדי לבדוק מי מרווחת יותר, מי מעניקה טווח גדול יותר – וחזרנו עם מסקנה מיהי הקנייה הטובה יותר",
    "מחפשים חלופה חשמלית זולה ועירונית? יצאנו למבחן עם שתי מכוניות חשמליות קטנות כדי לבדוק מי מרווחת יותר, מי מעניקה טווח גדול יותר – וחזרנו עם מסקנה מיהי הקנייה הטובה יותר",
    "BYD דולפין סרף ודונפנג בוקס הן שתי חשמליות עירוניות מוזלות שמכוונות לצרכן שמחפש שימושיות וטווח טוב במחיר נגיש. הבוקס מצטיינת בעיצוב עשיר, מרווח פנים גדול, אבזור כבד ונוחות עירונית רכה, אך מציעה ביצועים צנועים יותר, טעינה איטית וציון בטיחות נמוך. הדולפין סרף אולי פחות יוקרתית למראה, אך מספקת ביצועים עדיפים, תפעול נוח יותר, איכות נהיגה מאוזנת, בטיחות גבוהה וטעינה מהירה. בשורה התחתונה – הדולפין היא הבחירה המגובשת והטובה יותר לרוב הנהגים.",
    "בין אם מכונית ראשונה לזוג הנוסע בעיקר בעיר, בין אם מכונית שנייה בבית, רכב חשמלי קטן יכול להיות פתרון מצוין. איזה עושה דברים טוב יותר, מי מעניק תמורה עדיפה?",
    "בשביל זה אנחנו פה, בוחנים ראש בראש שתיים מהמכוניות החשמליות הקטנות בישראל: BYD דולפין סרף ו דונגפנג בוקס .",
    "הצטרפו לוואטסאפ של אוטו, כל העדכונים בזמן אמת",
    "BYD דולפין סרף הוצגה בסין ב-2023 כסיגל (Seagull; שחף). מאז עברה שני עדכונים והגרסה האירופאית שמגיעה לישראל היא מהדורה משודרגת של מה שהוצג במקור. דולפין סרף מבוססת על פלטפורמת e-Platform 3.0 החשמלית של BYD ומציעה את הממדים הקטנים ביותר בהיצע היצרנית: אורכה 399 ס\"מ, רוחבה 172 ס\"מ, גובהה 159 ס\"מ, ובסיס הגלגלים שלה 250 ס\"מ. ממדים אלה מסדרים למכונית ארבעה מושבים בלבד.",
    "דולפין סרף מוצעת בשתי גרסאות הספק, ולמבחן לקחנו את החלשה יותר שנקראת 'בוסט'. לזו 88 כ\"ס, ו-17.9 קג\"מ, תאוצה מעמידה ל-100 קמ\"ש ב-12.1 שניות ומהירות מרבית של 150 קמ\"ש. הסוללה מסוג LFP, בעלת אנרגיה של 43.2 קוט\"ש, והטווח מוצהר של 322 ק\"מ. היא מאפשרת טעינה מהירה של 85 קילוואט וביתית של 11 קילוואט.",
    "לדולפין סרף רק רמת גימור אחת, ומחירה 115,000 שקלים.",
    "בוקס היא של מותג דונגפנג, אחת היצרניות הוותיקות בסין, נוסדה ב-1969, ונמצאת בבעלות ממשלתית. כמו כל תאגיד גדול ששואף לדריסת גלגל בכמה שיותר מקומות, גם לדונגפנג מספר מותגים, ובישראל אנחנו מכירים בעיקר את וויה ופורת'ינג. מותג נוסף של דונגפנג הוא נאמי, מותג החשמליות הזולות של הקונצרן, וממנו מגיעה בוקס, למרות שבסין שמה 01, והשם 'בוקס' בכלל שייך למכונית אחרת.",
    "בוקס היא מכונית חדשה לחלוטין בארסנל החברה, שיווקה החל בסין בתחילת 2024, וגם הפלטפורמה חדשה, S3 החשמלית של דונגפנג. ברוח התקופה המערבת ממדים מקטגוריות שונות, לבוקס מידות חריגות המציבות אותה בתפר שבין כמה קבוצות: אורכה כמקובל בסופרמיני (403 ס\"מ), בסיס הגלגלים והרוחב הם כשל משפחתית קומפקטית (266 ו-181 ס\"מ בהתאמה), ואילו ממד הגובה כבר דומה לשל רכבי פנאי קטנים (157 ס\"מ).",
    "בהיצע מנוע אחד המייצר הספק של 95 כ\"ס, מומנט של 16.3 קג\"מ, תאוצה ל-100 קמ\"ש ב-10.6 שניות ומהירות מרבית מוגבלת ל-140 קמ\"ש. לסוללת LFP אנרגיה של 42.3 קוט\"ש ומאפשרת טווח נסיעה של 310 ק\"מ. הטעינה הביתית והמהירה לא מרשימות במיוחד: 6.6 קילוואט לטעינה ביתית ו-50 קילוואט לטעינה מהירה.",
    "גם לבוקס רק רמת אבזור אחת ומחירה 114,000 שקלים. רכב המבחן צויד גם בצבע מטאלי שכרוך בתוספת של 3,000 שקל, וצביעה דו-גונית בתוספת של עוד 4,000 שקלים.",
    "צילום: עזרא רפאל",
    "דולפין סרף מתאפיין בהרבה משטחים ישרים עם חיבורים חדים ומעט גסים. יחד עם ספוילר ענק בקצה הגג, הקווים מסתדרים יותר עם שמו המקורי של הדגם, שחף. גם הפרופורציות מעט מוזרות כאשר ממד הגובה הרם גורם למכונית להיראות מעט צרה, וחישוקי ה-\"16 נראים מעט קטנים, בעיקר בגלל בית הגלגל הגדול יחסית.",
    "לבוקס פנסי חזית היוצרים פרצוף מחייך, וממדים גדולים יותר מסדרים לה פרופורציות עדיפות. מזוויות מסוימות היא נראית מעט מגושמת, אבל התוצאה הכוללת המראה נאה.",
    "בדולפין סרף סביבת הנהג נאה ומתקדמת גם אם החומרים ברובם קשיחים למגע. הצג המרכזי, \"10.1, אינו גדול ביחס למקובל בדגמי סין, אך בהחלט מתאים למיני שכזאת. הבעיה היא שלתפריטים סימולים קטנטנים עד כי קשה לדייק בלחיצה עליהם. בנוסף התפריטים עצמם סבוכים ומפורטים מדי, ולא פעם תגובות המערכת לא מספיק מהירות. לדגמי BYD צג מסתובב על צירו לתצוגה אופקי או אנכית, אבל כאשר אנדרואיד-אוטו משולב במערכת, המסך חוזר תמיד למצב אופקי.",
    "אין בקרת אקלים אלא מערכת מיזוג רגילה עם תפעול מעט מוזר באמצעות סרגל חום-קור, ומאוורר שמעט רועש גם במצב החלש ביותר. מתחת לצג שורה נאה של לחצנים לקיצור דרך המסייעים לתפעול חלק מהמערכות.",
    "לפני שפותחים את הדלת של בוקס, לא מצפים לפגוש במה שנמצא בפנים: פריסה יפהפייה של ציפוי דמוי עור בתפירת מעוינים בסגנון בנטלי, מגע רך ועמוק של כל החומרים בהישג יד, צביעה דו-גונית נאה מקצה לקצה כולל גלגל ההגה, ואת כל אלה משלימה תאורת אווירה נאה. על כך מתווסף מפרט האבזור שגם הוא עשיר באופן יוצא מגדר הרגיל וחסר תחרות בסגמנט.",
    "המראה, המגע, הגימור והאווירה בבוקס קובעים רף חדש בקטגוריית הגודל הזו, אולם בכל הנוגע לתפעול והנדסת אנוש, יש הרבה מה לשפר ולא רק ביחס לדולפין סרף. התפריטים לא ברורים, התרגום לעברית זקוק לעוד ליטוש, המסך סובל מהשתקפויות חזקות ביום, והחיבור לאנדרואיד ולאפל מסורבל ומחייב אפליקציה נוספת שלא עובדת כראוי.",
    "גם תחומים  נוספים בהנדסת האנוש מצריכים מחשבה מחודשת, כמו מיקום מחזיקי הכוסות שעל הרצפה ועריסת הטעינה האלחוטית לנייד שנמצאת ממש ליד המרפק וגם חשופה מדי לשמש.",
    "מפתיע לפגוש במכוניות קטנות וזולות כמו השתיים שכאן מושבים שכאלה. לדולפין סרף מושבים ספורטיביים עם תפעול חשמלי. הם מעט פשוטים במבנה, אין בהם אפשרות להקשחת המסעד אבל נוחים באופן מספק ומציעים תנוחת נהיגה טובה. גם שדה הראייה מוצלח לכל כיוון.",
    "לבוקס מושבים רכים וכמעט כורסתיים בתחושה, משלימים את הקו המהודר בתא הנוסעים. מנגד, הם אינם מעניקים תמיכה לגב או לירכיים ובשל כוונון מוגבל של תנועת מוט ההגה, הנע רק מעלה/מטה, קשה למצוא תנוחת נהיגה נוחה.",
    "מפתח הדלת האחורי זהה בשני הדגמים, ובשניהם המושב האחורי קצר, כך שחלק מהירכיים באוויר, הרצפה שטוחה לחלוטין ויש מספיק מקום לראש – אבל לבוקס יש הרבה יותר מקום לברכיים. בנוסף, דולפין סרף מציעה מאחור מקום רק לזוג, בוקס מאפשרת לפחות תיאורטית מקום לשלושה, עם גם יותר מקום לכפות הרגליים בגלל מבנה הקונסולה.",
    "לבוקס גם דיפונים, ואריגים זהים לאלה שבמושבים שמלפנים ויש תאורת אווירה, בעוד דולפין חוסך מעט ומציע חומרים קשיחים ופשוטים יותר.",
    "ומה חסר בשניהם? תאורת פנימית מאחור וכניסות USB.",
    "הצטרפו לוואטסאפ של אוטו, כל העדכונים בזמן אמת",
    "תא מטען. לפי המפרט, תאי המטען דומים: לדולפין נפח של 308 ליטרים, לבוקס 326 ליטרים. אלא שבבוקס ניתן לסדר את הליטרים של המטען טוב יותר כך שהשימושיות עדיפה. דולפין סרף מחזירה לעצמה כמה נקודות בזכות המפתח הגדול והנוח יותר, התא הנוסף שמתחת לרצפה, ומוסיפה 4 ווי עגינה בפינות לקשירת חפצים.",
    "גם בעלי מכוניות קטנות לפעמים זקוקים להוביל מטען גמלוני שמצריך להשכיב את המושבים האחוריים. אף אחת מהן לא מציעה רצפה שטוחה בהשכבת המושבים האחוריים, אבל דולפין סרף מאפשרת לקפל צד אחד של המשענת בחלוקה של 50:50, ואילו משענת בוקס מגיעה כחתיכה אחת, כך שהיא מחייבת פשרה בין נוסעים למטען. בנוסף, כדי להשכיב את המשענת נדרשת משיכה בשתי רצועות, אחת מכל צד, וזה ממש לא נוח.",
    "ומה חסר בשניהם? כיסוי כלשהו שיחצוץ בין השמשה לתכולה, תאורה ובעיקר גלגל חליפי.",
    "צילום: עזרא רפאל",
    "דולפין סרף מאוד מאובזרת, אבל בוקס משווה ומעלה. לשתיהן מושב נהג חשמלי, בוקס מוסיפה זיכרונות למושב הנהג וגם חימום ואוורור לשני המושבים הקדמיים, לשתיהן מפתח חכם, אבל בוקס מאפשרת פתיחה גם מצד הנוסע, בשתיהן מצלמת רברס, לבוקס מצלמת 360 מעלות, וזה ממשיך כאשר לבוקס גם טעינה אלחוטית לסלולר, תאורת לד ועוד. זה לא שחסר משהו לדולפין סרף, כמו שבוקס רושמת פרק עושר חדש.",
    "ואחרי שאמרנו את זה, יש שני פריטים שיש בדולפין סרף ואין בבוקס, כוונון חשמלי למושב הנוסע, ורדיו. כן, הדבר הזה עם התדרים שקיים בכל מכונית כבר למעלה מ-70 שנה. זה היה אמור להתווסף במסגרת עדכון מערכות, שגם היה אמור לפתור את בעיית החיבור לאנדרואיד אוטו ואפל קאר פליי, אבל עדיין לא קרה.",
    "הנתונים הרשמיים מדווחים על יתרון משמועתי לבוקס גם בכוח וגם בתאוצה – בפועל, דולפין סרף תמיד הייתה זריזה יותר. לא משנה אם תאוצה מהמקום – שם הפער היה גדול מאוד – או בתאוצה תוך כדי תנועה המדמה עקיפה, דולפין תמיד הצליחה להוריד את הכוח לכביש טוב יותר, ולפתוח פער על הבוקס. לדולפין גם תפעול נוח יותר של בורר מצבי נהיגה – ברצועת הכפתורים החיצונית מעל פתחי המיזוג, לעומת בוקס שמציעה את האפשרות בתוך המולטימדיה בצורה פחות נוחה.",
    "שתיהן מספיק זריזות ויעילות להתנהלות עירונית שתכלול זינוק מהיר מרמזור, צבירת מהירות בכבישים פרבריים ואפילו שיוט רגוע בכביש מהיר. אבל הספקים שכאלה יכולים להימתח עד גבול מסוים וכשיוצאים מהעיר ההאצות פחות נמרצות, ועקיפה מצריכה מבט מושכל של התנועה ופני השטח.",
    "צילום: עזרא רפאל",
    "כיוון שאלה מכוניות עירוניות בייעודן, היינו פחות אגרסיביים בסגנון הנהיגה וכללנו קטע ארוך מהרגיל של נהיגה מתונה. התוצאה הפתיעה; בוקס רשמה טווח של 321 ק\"מ – נתון טוב יותר מהטווח המוצהר. דולפין סרף כמעט הצליחה לשחזר את הנתון הרשמי לאחר שסיימה את המבחן עם טווח של 299 ק\"מ.",
    "אבל אז הגענו לעמדת הטעינה, ודולפין סרף פשוט יצאה משם קודם, בזכות הספק טעינה עדיף. זה יקרה גם בטעינת DC מהירה וגם בטעינת AC ביתית.",
    "צילום: עזרא רפאל",
    "שתיהן רק סבירות בתחומים אלה. דולפין מתאפיינת בכיול נוקשה יותר כך שהתוצאה קופצנית יותר בעיר כאשר שיבושים קטנים מורגשים יותר באופן בולט. גם מחוץ לעיר יורגשו השיבושים אם כי באופן מופחת משמעותית, כשמצד שני הנוקשות שקודם מעט הפריעה בעיר, רושמת מחוץ לעיר יתרון כשדולפין סרף יותר מרוסנת ופחות מקפצת בכביש גלי.",
    "בוקס לעומת זאת מציעה כיול רך יותר. גם היא מעט מתקשה לסנן שיבושים קטנים, אבל שילוב של בולמי זעזועים בעלי מהלך ראשוני רך, צמיגים בגודל שפוי (215/55-17) ומושבים עמוקים, עוזרים לה להציע נוחות טובה ומערסלת. זה נוח ונעים כל עוד הכביש לא גלי מדי, כי בנקודה מסוימת בוקס מתקשה ליישר את פני האספלט המשובש.",
    "ואם הייתם זקוקים לרמז נוסף לייעודן העירוני, אז שתיהן לא מספיק שקטות כבר מסביבות 90 קמ\"ש (רעשי רוח וכביש) ולשתיהן רדיוס סיבוב קטן לתמרון עירוני מוצלח.",
    "היכולות הדינמיות של שתיהן סבירות, ודולפין סרף מניחה את הרף גבוה יותר. בזכות הכיול המוצק יותר, המרכב שפחות מתנדנד בפניות וכיול הגה חד יותר, התוצאה הכללית טובה יותר. בנוסף, בבוקס מערכת ה-ESP נכנסת מוקדם מהצפוי ועושה זאת באגרסיביות שגם מלווה בתקתוק כפי שהיה בדור קודם של מערכות שכאלה.",
    "צילום: עזרא רפאל",
    "דולפין סרף נבחנה לאחרונה וזכתה לציון של חמישה כוכבים במבחן הבטיחות של יורו NCAP, עם 82% בהגנה על מבוגרים, 86% בהגנה על ילדים, 76% בהגנה על הולכי רגל, 77% במערכות הבטיחות. דונגפנג בוקס, לעומת זאת, קיבלה ציון נמוך משמעותית של 3 כוכבי בטיחות.",
    "שתיהן מצוידות במערך מרשים של מערכות כולל בלימה אוטונומית, מרכוז נתיב, בקרת שיוט אדפטיבית ועוד. בשתיהן המערכות שופעות התרעות מיותרות (בעיקר תשומת לב נהג ומהירות), ותיקון ההיגוי אגרסיבי במיוחד כאשר בקרת השיוט מופעלת.",
    "צילום: BYD דולפין סרף מול דונגפנג בוקס",
    "בוקס רושמת לעצמה יתרונות ברורים בתחומים רבים הנוגעים לעיצוב ולשימושיות. בחיי היום יום כאשר עיקר הנסיעה תהיה בעיר, הרכות שלה גם תהיה נעימה יותר. יש כאלה שזה יספק אותם מכיוון שאלה אופני השימוש שלהם והם ימצאו את בוקס כחלופה המועדפת.",
    "אבל סיכום המבחן הזה מעלה כי דולפין סרף היא המכונית המגובשת יותר, כאילו מישהו לקח עוד 5 דקות כדי לחשוב על המשתמש במכונית. יש לה ממשק מולטימדיה נוח יותר לתפעול, ביצועים עדיפים, נוחות עדיפה בכביש הבין-עירוני, יכולת דינמי טובה יותר, ציון בטיחות גבוה משמעותית והיא לא נופלת במרחב שבמושב האחורי. בנוסף, הפסק הטעינה המהיר טוב יותר, ובמכוניות עם טווח דומה סעיף זה מקבל יותר חשיבות.",
    "הפרשי המחיר קטנים ולא הם אלה שיכריעו את הכף, אבל בגלל התוספת עבור הצבע, בוקס הופכת יקרה יותר וקרובה יותר למחיר של דולפין סרף בגרסת המנוע החזקה משמעותית המציעה גם יתרונות אחרים.",
    "הצטרפו לוואטסאפ של אוטו, כל העדכונים בזמן אמת",
    "לידיעתך: באתר זה נעשה שימוש בקבצי Cookies ובכלים דומים כדי לספק לך חווית גלישה המותאמת ומבוססת על נתוני הגלישה שלך באתר. המשך הגלישה באתר מהווה הסכמתך לשימושים אלו על-פי לתנאי השימוש ומדיניות הפרטיות ."
  ]
}