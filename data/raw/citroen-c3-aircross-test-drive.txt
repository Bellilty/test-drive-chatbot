{
  "url": "https://www.auto.co.il/articles/test-drives/road-tests/citroen-c3-aircross-test-drive/",
  "title": "סיטרואן C3 איירקרוס: מבחן דרכים",
  "paragraphs": [
    "הקרוסאובר הקומפקטי של סיטרואן מציע גרסת 7 מושבים שתופסת את עיקר תשומת הלב בשל המחיר שלה. אבל דווקא הגרסה הרגילה מציעה סידור מעניין יותר, אבל חסר לה משהו",
    "הקרוסאובר הקומפקטי של סיטרואן מציע גרסת 7 מושבים שתופסת את עיקר תשומת הלב בשל המחיר שלה. אבל דווקא הגרסה הרגילה מציעה סידור מעניין יותר, אבל חסר לה משהו",
    "ה-C3 איירקרוס החדש מציב את סיטרואן כמותג המתמקד במחיר, שימושיות ועיצוב. הוא מגיע עם מרכב מוגבה, מנוע 1.2 ליטר טורבו חדש (145 כ\"ס) עם סיוע היברידי מתון ותיבת 6 הילוכים כפולת מצמד. הרכב מציע מרווח פנים ונוחות בינעירונית טובים, צריכת דלק מעולה (כ-15 ק\"מ/ליטר) ותג מחיר אטרקטיבי (145 אלף ש\"ח).",
    "אולם, החומרים בתא הנוסעים פשוטים ושילוב המערכת ההיברידית ותיבת ההילוכים בנסיעה עירונית הססני ולא נעים.",
    "כבר כמה שנים שסיטרואן לא בדיוק מצליחה למצוא את ה\"תדר\" המדויק שלה. חלוקת התפקידים של סטלנטיס, הרבה פחות היררכית, ברורה ומסודרת מאשר זו של פולקסווגן שמסדרת יפה-יפה את המותגים שלה; אודי-פולקסווגן-קופרה-סקודה-סיאט.",
    "כלומר, בקומות העליונות ברור מה עושה ג'יפ רנגלר ומה עושה אלפא ג'וליה, לאן הולך פיאט דוקאטו ומי צריך ראם 2500. אבל ככל שיורדים למטה, ממש למטה, העסק נהייה קצת מבולגן ולא תמיד ברור איפה מתחילה פיאט, נגמרת פיג'ו, נכנסת אופל ובעיקר, לענייניו – מה צריכה לעשות סיטרואן בכל הסיפור הזה?",
    "יש לה מסחריות בשלל גדלים, יש לה אמי עירונית זערורית, וגם סופר מיני כמצוות קהילות אירופה. אבל משם, למעט ה- C5 איירקרוס שתפקידו בכוח עוד ברור, היא בעיקר הלכה לכל מיני כיוונים משונים עיין ערך סיטרואן C5X או סיטרואן C4-X הלא ממש ברורה. הליכה שהיא לא זרה לסיטרואן בהיבט ההיסטורי, אבל זה לא מספיק בעולם של היום, אנשים מחפשים מסר ברור, מיידי, פשוט.",
    "הצטרפו לווטסאפ של אוטו, כל העדכונים בזמן אמת",
    "צילום: קינן כהן",
    "לפני כשנתיים סיטרואן הבינה את זה, לא מעט לאור ההצלחה הגורפת של דאצ'יה, מותג הלואו-קוסט של רנו-ניסאן. ההחלטה הייתה להציב את סיטרואן כמותג בנקודת המפגש של מחיר, שימושיות ועיצוב. סיטרואן C3 איירקרוס הוא היישום של זה. כמו בדורות הקודמים שלו, האיירקרוס הוא הגרסה המוגבהת של מכונית הסופר מיני של סיטרואן ועימה הוא חולק פלטפורמה. רק שעליה הוא מוסיף מרכב מנופח מידות ומעוצב.",
    "בנוגע למנופח, הוא עם 439 ס\"מ מקצה לקצה, 179 ס\"מ לרוחב ו-166 ס\"מ לגובה. אלו, ובסיס גלגלים של 267 ס\"מ מציבים אותו \"קליק\" אחד מעל מכוניות דומות בקטגוריה כמו פיג'ו 2008 , סקודה קאמיק וגם יונדאי קונה . עוד נקודה לזכותו היא מרווח גחון נאה של 20 ס\"מ. על כל אלו הוא גם מתעלה בנפח תא מטען של 460 ליטרים.",
    "על ההנעה, גרסה חדשה למנוע ה-1.2 ליטר טורבו שלושה צילינדרים של היצרנית. השינוי המרכזי – מעבר לשימוש בשרשרת תזמון במקום רצועת התזמון הטבולה בשמן שהתגלתה כבעייתית. אליו מצורפת יחידת סיוע היברידית מתונה. ההספק הוא 145 כ\"ס ו-23.4 קג\"מ. ביצועיו הם 8.8 שניות ל-100 ו-197 קמ\"ש מירביים. את הכוח לגלגלים הקדמיים הוא מעביר דרך תיבת 6 הילוכים כפולת מצמד, גם היא חדשה לדור זה.",
    "צילום: קינן כהן",
    "לישראל הוא מגיע בתצורת 5 או 7 מושבים. כאן במבחן גרסת ה-5 מושבים ברמת הגימור היחידה של הדגם. עיקרי מפרט האבזור; בקרת שיוט (לא אדפטיבית), לוח מחוונים 7 אינץ', ומסך מולטימדיה 10.25 אינץ' עם צימוד לאפל ואנדרואיד, חיישנים לפנים ולאחור, 4 שקעי USB (שניים מלפנים ושניים ומאחור) ושני שקעי 12V, משטח טעינה אלחוטי לנייד, בקרת אקלים, תאורת לד ועוד. בפן הבטיחות המתקדמת יש תיקון סטייה מנתיב, בלימה אוטונומית, זיהוי תמרורי מהירות, זיהוי רכב ב\"שטח מת\", הכנה למנעול אלכוהול. ציון הבטיחות של משרד התחבורה הוא 2 והדגם טרם נבחן במבחן הריסוק האירופי.",
    "מחיר מכונית המבחן הוא 145 אלף שקלים (157 אלף שקלים לגרסת 7 המושבים). האחריות היא ל-5 שנים או 120 אלף ק\"מ.",
    "הצטרפו לווטסאפ של אוטו, כל העדכונים בזמן אמת",
    "צילום: קינן כהן",
    "כמו התפיסה הכללית, גם תא הנוסעים משלב תכליתיות ופשטות, אבל בלי להיות משעמם. איכות החומרים לא מרשימה, בעיקר פלסטיקה מהסוג הפשוט. הסידור הוא ב\"קומות\" כאשר כל אחת מהן מאפשרת מעין מדף להנחת חפצים.",
    "בקומה העליונה לוח המחוונים המוסר את המידע הבסיסי והנחוץ באופן נוח וקריא, בין לבין מסך מולטימדיה המרכז את המידע והתפעול הכללי ולידו שקע USB, מדף מרופד ותחתיו יחידת בקרת האקלים שעדיין שומרת אמונים לכפתורים פיזיים, אבל ממוקמת נמוך מדי לתפעול קל באמת.",
    "הרצון לחסוך הביא את סיטרואן לחזור למפתח פיזי, כן, כזה שמסובבים כדי להניע. מהלך שנועד לחסוך בשבבים ככל האפשר. עם השקת הדגם נאמר לי כי אם בעתיד תזהה החברה דרישה מצד הלקוחות, היא תשלב הנעה בכפתור.",
    "היתרון של הפשטות הזו הוא תפעול שוטף מאוד קל, פשוט ונוח להבנה ושימוש. כולל שתי הברקות קטנות, ניתוק תיקון הסטייה מנתיב וזיהוי התמרורים באמצעות שני כפתורים פיזיים משמאל להגה.",
    "צילום: קינן כהן",
    "המרווח, בפועל ובתחושה מצוין. יש כמות טובה של מקומות אחסון שימושיים ובתא הכפפות מסתתרת הפתעה קטנה, תבליט של כמה מדגמי היצרנית ההיסטוריים.",
    "הן בשל גובהו, עיצובו והמושבים עצמם, מקבלים פה תנוחת נהיגה גבוהה יחסית ועם תצפית מצוינת החוצה שנתמכת גם במבנה הרבוע שמקל על איתור פינות המרכב. המושבים, בגודל ומבנה שמאפשרים ישיבה נוחה גם בכיסוי מרחקים ארוכים. זה לא מובן מאילו במכונית בקטגוריה שלה, לא מובן, אבל כן מצופה מסיטרואן.",
    "הכניסה למושבים האחוריים מתחילה מוצלח עם מפתח דלתות רבוע ונדיב. ממשיכה למרווח מצוין לרגליים בזכות בסיס גלגלים שעד לאחרונה היה ה\"תקן\" במשפחתיות. כמובן שגם לראש יש הרבה מקום בזכות הגג הגבוה. מקום יש וגם שקעי טעינה, אבל יציאות מיזוג לא.",
    "הנפח הנדיב מחוזק בפתח הטענה רחב מאוד ורצפה שטוחה שתחתיה יש עוד נפח הטענה מתחת למדף. אמצעי עיגון ותלייה אין בתא, אבל תאורה וגלגל חלופי, שאינו מובן מאילו דווקא כן.",
    "צילום: קינן כהן",
    "מנוע ה-3 צילינדרים החדש של היצרנית מתעורר בטרטור שמזכיר דיזל קטן. כאמור, הוא נתמך במערכת היברידית מתונה ויחד יש להם 145 כ\"ס. זה מאפשר לרכב ביצועים טובים והמערכת החשמלית מסייעת גם בשיפור התגובה הראשונית ללחיצה על הדוושה. יחסית למערכת עזר, היא מאוד פעילה, במיוחד בנסיעה עירונית, ולא נדיר לנוע פרקי זמן מכובדים בכוח החשמל בלבד.",
    "יש איתו רק שתי בעיות, הראשונה היא שהוא מוציא את בקרת האקלים לנבצרות בכל פעם וזה יכול להוציא מהדעת. השני שלא נמצא בשום מקום כפתור הביטול של המערכת. גם הכניסה של מנוע הבנזין יכלה להיות מעודנת יותר, לעיתים זה נעשה ממש טלטול קל של הרכב. בפולקסווגן צברו כבר ניסיון עם השילוב הזה, שם זה נעשה טוב יותר.",
    "גם תיבת ההילוכים נעדרת את החלקות של התיבה הפלנטרית היוצאת. ויש לא מעט מצבים בתנועה עירונית שבה היא מתבלבלת והססנית בתפקוד שלה. שלבו את זה עם הפעולה לסרוגין של מנוע הבנזין והשילוב שלו עם החשמל ויש פה מכונית שנסיעה עירונית בה היא לא חוויה מרנינה.",
    "הצטרפו לווטסאפ של אוטו, כל העדכונים בזמן אמת",
    "צילום: קינן כהן",
    "הוא בעיקר הרשים מחוץ לעיר, שם ניתן לנצל את ההספק הנאה ותיבת ההילוכים עובדת הרבה יותר טוב כאשר היא לא מתרוצצת בין ההילוכים. הערה אחרונה בהיבט הזה, ללא יכולת שליטה על ההילוכים, בנסיעה במורד אין אפשרות להשתמש בבלימת מנוע כדי להפחית שימוש בבלמים. יש לה מצב L, אבל למעט שינוי הכיתוב בלוח המחוונים לא הורגשה פעולה של ממש.",
    "צריכת הדלק מצוינת גם היא וסירבה לרדת מ-14.7-15.5 ק\"מ לליטר גם כאשר ממש ניסינו.",
    "סיטרואן תמיד זוהתה עם נוחות נסיעה. ה- C3 איירקרוס לא מבייש את הפירמה. למעט נוקשות קלה על שיבושים במהירות נמוכה, הוא מספק נוחות מצוינת כאשר המהירות עולה על 50 קמ\"ש. שם הבולמים מגיעים לטווח הפעולה המיטבי שלהם. הבסיס אולי סופר מיני, אבל לרכב הזה אין בעיה לתפור מרחקים בקלות.",
    "צילום: קינן כהן",
    "כיאה למוצא, האיירקרוס גם לא מתבלבל בהגעה לכביש מפותל. לא שהוא תוכנן לזה, לא שהוא אמור לעשות את זה טוב, אבל הוא כן. מסתבר שכאשר יש את הידע, הניסיון והמיומנות, אפשר להפיק לא מעט גם משימוש במכלולים רגילים וסידור של קורת מתח ולא מתלים נפרדים. ולכן היא לא מתבלבלת גם כשמגזימים והיא לא תגזים כאשר מתבלבלים וצריכים לבצע תיקון היגוי מהיר ולא צפוי.",
    "עם המראה הזה ומרווח הגחון הזה, ירדנו גם לביקור שבילים קצר. כל עוד השביל מתון שיבושים או עם גלים, הסיטרואן C3 איירקרוס נע עליו בנוחות והמרחק מהקרקע מעניק ביטחון. אבל אם מדובר בשביל משובש ומהירות איטית הנוקשות שלו במהירויות האלו הן לא חוויה נעימה גם בדרכי הכורכר.",
    "אחרי לא מעט שנים ולמעשה, אם אני זוכר נכון מאז הקקטוס, סיטרואן חוזרת לשחק במשבצת שלה. כלי פשוט, שימושי, נוח ובעיקר כזה שלא נסחף בסחרחרת המחירים שגורמים לטויוטה יאריס קרוס למשל, כדוגמה, להעפיל ל-160 אלף שקלים בלי להתבלבל. ואני יודע שבטויוטה קונים יותר מאשר מכונית, אלא גם שמירת ערך ומוניטין אמינות, ובכל זאת. \n\n\nלגופו של C3 איירקרוס. מדובר בכלי בעל הופעה נאה, מרווח לנוסעים ושימושיות למטען טובים מאוד, נוחות וביצועים בין עירוניים שטובים גם כן לרכב מסוגו וצריכת דלק מעולה. לחובתו, איכות חומרים לא גבוהה, תפקוד בינוני של שילוב מערכת החשמל-מנוע הבנזין ותיבת הילוכים הססנית.  \n\n\nב-145,000 שקלים הוא מעניק תמורה טובה, זה כן. ובאגף ה-7 מושבים יש לו את שוס המחיר. אבל לאור הפשטות הכללית שלו, עם מאמץ קטן של קידומת מאה שלושים ו... אלף שקלים, הוא כבר היה במקום אחר כדי באמת לשים את סיטרואן כחלופה מצוינת למכוניות הזולות הבינוניות.",
    "הצטרפו לווטסאפ של אוטו, כל העדכונים בזמן אמת",
    "כן. במחיר של 145,000 ש\"ח, היא מספקת מרווח מצוין, שימושיות גבוהה, נוחות טובה וצריכת דלק מעולה – מה שממקם אותה כתחרותית מאוד מול רוב הקרוסאוברים הקטנים",
    "איכות החומרים היא אחת מנקודות החולשה. הפלסטיקה פשוטה יחסית, ומורגשת פשרה לעומת חלק מהמתחרים.",
    "הביצועים הבין-עירוניים טובים מאוד: היא נוחה, יציבה, ושומרת על קצב ללא מאמץ – יתרון ברור למי שנוסע הרבה מחוץ לעיר.",
    "כן מאוד. הרכב מציע מרווח פנימי מצוין ותא מטען גדול ושימושי. יש גם גרסת 7 מושבים, שתמחורה נחשב לאטרקטיבי במיוחד.",
    "מאוד. המבחן מציין צריכת דלק מצוינת של כ-15 ק\"מ לליטר",
    "לא תמיד. השילוב בין מנוע הבנזין למערכת ההיברידית מתואר כ\"בינוני\", עם רגעים פחות חלקים ותחושה שאפשר היה ללטש את המערכת.",
    "תיבת ההילוכים הססנית בתנועה איטית ובתנאים עירוניים, ולא תמיד מגיבה באופן חלק ונעים",
    "כן – לפחות במחיר. היא זולה משמעותית מהמתחרות היפניות, ומציעה תמורה גבוהה ביחס למה שמשלמים. אך מי שמחפש איכות חומרים גבוהה ושם מותג חזק עשוי להעדיף מתחרים אחרים.",
    "כן. הוא מציע נוחות כללית טובה מאוד, במיוחד מחוץ לעיר, ומתמודד היטב עם מרחקי נסיעה ארוכים.",
    "אם צריך את זה – בהחלט. שוס המחיר של גרסת 7 המקומות הופך אותה לאחת האופציות המשתלמות ביותר בקטגוריה למשפחות עם צורך אמיתי במושבים נוספים.",
    "לידיעתך: באתר זה נעשה שימוש בקבצי Cookies ובכלים דומים כדי לספק לך חווית גלישה המותאמת ומבוססת על נתוני הגלישה שלך באתר. המשך הגלישה באתר מהווה הסכמתך לשימושים אלו על-פי לתנאי השימוש ומדיניות הפרטיות ."
  ]
}