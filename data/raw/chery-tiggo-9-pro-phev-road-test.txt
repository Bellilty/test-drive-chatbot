{
  "url": "https://www.auto.co.il/articles/test-drives/road-tests/chery-tiggo-9-pro-phev-road-test/",
  "title": "צ'רי טיגו 9 פרו פלאג אין: מבחן דרכים",
  "paragraphs": [
    "צ'רי מוסיפה עוד דגם להיצע המקומי - והפעם היא מגדילה לעשות גם בממדים, גם באבזור, גם ביחידת ההנעה. הגענו עם כל כך הרבה ציפיות. מה פגשנו על הכביש?",
    "צ'רי מוסיפה עוד דגם להיצע המקומי - והפעם היא מגדילה לעשות גם בממדים, גם באבזור, גם ביחידת ההנעה. הגענו עם כל כך הרבה ציפיות. מה פגשנו על הכביש?",
    "הצ'רי טיגו 9 פרו פלאג-אין הוא קרוסאובר 7 מושבים מרווח ומאובזר מאוד במחיר של כרבע מיליון ש\"ח. הוא מציע מימדים גדולים משמעותית מה-8 פרו, ביצועים חזקים במיוחד (כ-430 כ\"ס לא רשמי) וטווח חשמלי ריאלי מצוין (כ-$140$ ק\"מ).",
    "החיסרון העיקרי הוא נוחות נסיעה בינונית והתנהגות כביש לא בטוחה, יחד עם ממשק משתמש מסורבל במסך המולטימדיה. הוא מציע תמורה יוצאת דופן לגודל, אבזור וביצועים, אך פחות מתאים למי שמחפש חבילה שלמה ומלוטשת מבחינת הנדסת אנוש ונוחות.",
    "צ'רי טיגו 9 פרו פלאג אין הוא ממש לא הקרוסאובר הסיני היקר ביותר שנמכר בישראל. רחוק מזה, יש כאלו שגם אם תשימו שני צ'רי טיגו 9 פרו אחד על השני, עדיין לא תגיעו ליקרים במותגים הסיניים. אז נכון שהמותגים האלו לא ממש נמכרים כמו לחמניות, אבל דווקא כאן האירוע נוגע בצ'רי. כי מאז שיצרנית הרכב הזו נחתה בישראל אי שם בנובמבר 2022, היא התרגלה שכמעט כל מכונית שלה רושמת מספרי מסירות נאים מאוד (כמה מתוכן בפועל על הכביש, כמה על הנייר וכמה עוד בנמל? זו שאלה אחרת).",
    "אבל במקרים בהם היא הצליחה לפגוש צורך וביקוש אמיתי בשוק עם מחיר נכון – זה היה פיצוח בלי טובות. וה צ'רי טיגו 8 פרו היה דוגמה מצוינת לכך. למרות שהמוצר עצמו לא היה עילוי, קחו קטגוריה חמה כמו קרוסאוברים 7 מושבים, הוסיפו לזה תג מחיר נמוך משמעותית, העמיסו עליו אבזור, תפעילו את המהלכים אצל חברות הליסינג והנה – להיט נולד. וכאשר לאירוע הצטרפה גם גרסת הפלאג אין שאפשרה להנות מצריכת דלק עדיפה והטבת שווי שימוש שווה – כאן באמת היה דובדבן על הקצפת.",
    "עכשיו מגיע ה-9 פרו והוא הרבה יותר יקר ממה שהשוק מכיר מהמותג הסיני העממי, ועם תג מחיר של כרבע מיליון שקלים הוא מפגיש את אתגר המיצוב עם התקצוב.",
    "הצטרפו לווטסאפ של אוטו, כל העדכונים בזמן אמת",
    "צילום: קינן כהן",
    "ה-9 הוא אח גדול ותאום. אח גדול ל טיגו 8 פרו ותאום כמעט זהה ל ג'אקו 8 שגם הוא נחת פה לאחרונה תחת כנפי כלמוביל. בהיבט האח הגדול הוא עם 481 ס\"מ (+9 ס\"מ) לאורך, 192 ס\"מ לרוחב (+6 ס\"מ), 174 ס\"מ לגובה (+4 ס\"מ) ומשמעותי יותר במקרה של רכב 7 מושבים עם 9 ס\"מ נוספים בבסיס הגלגלים שמביאים אותו ל-280 ס\"מ. דווקא בנפח תא המטען בשימוש בכל המושבים שעומד של 143 ליטרים הוא פחות מרשים מהאח הקטן שלו 193 ליטרים באותו תרחיש. קיפול השורה השלישית מגדיל את הנפח ל-819 ליטרים. המשקל – 2.3 טון.",
    "צ'רי לא מפרסמת את ההספק המשותף של המנועים, נתון לא רשמי מדבר על כ-430 סוסים",
    "על ההנעה שידוך של מנוע בנזין 1.5 ליטר בנזין עם טורבו, תיבת שלושה הילוכים ובנוסף שלושה מנועים חשמליים, שניים מלפנים ואחד מאחור. חלוקת הסוסים והמומנט היא 143 כ\"ס ו-22 קג\"מ למנוע הבנזין, 102 סוסים ו-17.3 קג\"מ למנוע החשמלי הקדמי האחד ו-122  ו-22.4 קג\"מ לשני ועוד 238 כ\"ס 31.6 קג\"מ למנוע החשמלי האחורי. ומכיוון שהמתמטיקה של הספקי מנועים חשמלים היא כמו סינית עבורי, גם צ'רי לא מפרסמת את ההספק המשותף. נתון לא רשמי מדבר על כ-430 סוסים. מה שכן יש זה את התוצר של כל זה – 5.4 שניות ל-100 ו-180 קמ\"ש מירביים.",
    "על הזנת ההנעה החשמלית סוללת 34.4 קוט\"ש, ניתנת לטעינה בהספק של 6.6 קילוואט ב-AC או 71 קילוואט ב-DC. לגבי הטעינה ב-AC, בפועל בטעינה חד פאזית כפי שנתמכת בבתים בישראל מדובר בהספק של כ-3.5 קילוואט, כלומר יותר מ-10 שעות לטעינה ביתית. בעמדה מהירה, לפחות לפי הצהרת היצרנית הוא יגיע מ-30 ל-80 אחוזים ב-18 דקות. הטווח החשמלי המוצהר הוא 148 ק\"מ. אפשרות טעינה שנייה היא באמצעות מנוע הבנזין, שמשמש כגנרטור לטעינת הסוללה בזמן הנסיעה.",
    "הדגם שמשווק ברמת גימור אחת – נובל, נושא תג מחיר של 245 אלף שקלים.",
    "צילום: קינן כהן",
    "הצטרפו לווטסאפ של אוטו, כל העדכונים בזמן אמת",
    "כנהוג, נרוץ על אבזור הצ'רי טיגו 9 פרו מבחוץ פנימה, כמקובל, נעשה את זה תוך התעכבות על עיקר הממצאים. לדגם יש כאמור רמת גימור אחת ולה חישוקי 20 אינץ' עם חיפוי מרכזי לברגי החישוק מסתבר שזה משדר איזו יוקרה, לא יודע. גג שמש פנורמי, דלת תא מטען חשמלית, זכוכיות מבודדות רעש כבר מובילות אותנו פנימה. פה נעבור מלפנים לאחור – לוח מחוונים של 10.25 אינץ', ומעליו תצוגה עילית, מערכת מולטימדיה 15.6 אינץ' עם צימוד אנדרואיד ואפל, 14 רמקולים למערכת השמע של סוני, הרמקולים של הדיבורית במשענת הראש, טעינה אלחוטית מהירה, גלגל הגה מחומם, מושב נהג מתכוונן חשמלית, גם זה של הנוסע, אבל לא לגובה. ליושבים מלפנים יש גם חימום, אוורור ועיסוי, הנוסע מקבל הדום רגליים שמאפשר להגיע למצב שכיבה כמעט מלאה.",
    "ליושבים מאחור יש גם כיוון חשמלי למושבים, שנעים על מסילה, גם יציאות מיזוג ושליטה נפרדת על בקרת האקלים וגם יציאות מיזוג בקורות האמצע וכדי שממש לא יהיה חם, גם וילונות הצללה לחלונות. מתא המטען תוכלו לקפל חשמלית את שורת המושבים השנייה.",
    "אבזור הבטיחות המתקדם כולל בלימה אוטונומית גם בנסיעה לאחור, בקרת שיוט אדפטיבית, התראת רכב ב\"שטח מת\", אזהרה על פתיחת דלת בזיהוי רכב חולף, זיהוי תמרורי מהירות, תיקון סטייה מנתיב, ניטור נהג ועוד. הדגם טרם נבחן במבחן הריסוק האירופי",
    "צילום: קינן כהן",
    "הדבר הבולט ביותר בהופעה של chery tiggo 9 pro PHEV הוא בעיקר הגריל. לא נתון מדעי, אבל הייתי מהמר שבמבט מהחזית הוא תופס 60-65 אחוזים משטח הפנים, על השאר מתקוטטים יחידות התאורה הצרות, פתחי האוורור ומכסה המנוע. שאר הרכב, לא מופע מרטיט. פחות או יותר טיגו 8 פרו שפשוט קצת הגדילו עם עוד קצת כרום. דווקא העובדה שהוא מראה כל כך שכיח מטשטשת את הרושם שבא לשכונה בחור חדש.",
    "סביבת הנהג פה היא הסיפור של העיצוב החיצוני. היא נראית ממש כמו זו של ה-8 פרו, עם אותה ארכיטקטורה כללית, רק גדול יותר. אבל בעצם לא רק גדול יותר, הוא הרבה יותר איכותי, לא רק מה-8 הוא הרבה יותר איכותי באופן כללי מהמון דברים. הגוונים, המרקמים, רכות, איכות הדיפונים, גם איפה שיש פלסטיקה היא לא מהסוג החלול המהדהד בנקישה. איכות ההרכבה של סביבת הנהג מעולה, גם במעבר במעבדה המתקדמת שנקראת \"שביל כורכר\" העסק נותר שקט ומהודק. מאחור לעומת זאת נשמעים צקצוקים כתוצאה מחיכוך ציפוי העור של המושבים ולא רק בשביל, אלא בכמעט כל דרך. תנוחת הישיבה טובה, קל למצוא אותה עם כפתורי כיוון על הדלת סטייל מרצדס. נוח להישאר בה גם בנסיעות ארוכות.",
    "הצטרפו לווטסאפ של אוטו, כל העדכונים בזמן אמת",
    "לגבי התפעול, לא התפעלתי ולא התעלפתי. מלבד סוללת מקשים לבחירת מצב ההנעה, הפשרת אדים, הדלקת בקרת האקלים ובורר מצבי הנהיגה, כל השאר מתופעל מהמסך. כל פעולה דרושת דפדוף בין תפריטים, אם הפעלתם צימוד של הנייד נדרשים עוד נדודים בין תפריטים או החלקה שלו למטה. הוא לא תמיד הגיב ללחיצה ובאחד הימים החליט שאין יותר אנדרואיד אוטו ואחר כך גם לא צימוד בלוטות'. אז נשמע רשת ב' ברדיו, מה יש גם ככה משלמים על זה אגרה בטסט.",
    "שורת המושבים השנייה נעה על מסילה, כאשר היא במצב האחורי שלה יש המון מקום לרגליים. ובכלל מדובר במקום מאוד נעים ומרווח לשהייה גם למבוגרים, גם בנסיעות ארוכות. המעבר לשורה השלישית מערב טקס שלם של הזזת מושב הנוסע, קיפול של המושב האחורי וכל זה במחול חשמלי שאורך 20 שניות. אתם יודעים מה לא אורך 20 שניות? משיכה פשוטה בידית שעושה את אותו הדבר, כמה עייף צריך להיות הורה כדי שיהיה לו קשה למשוך ידית?",
    "הכניסה לשורה השלישית סבירה, וכל עוד לוקחים את השורה השנייה מספיק קדימה, ניתן להושיב פה גם מבוגר צנוע מידות. כך שמהבחינה הזו הוא בהחלט ליגה אחת מעל מתחרים אירופים ויפנים כמו סקודה קודיאק או ניסאן אקסטרייל וקרוב יותר ליונדאי סנטה פה.",
    "צילום: קינן כהן",
    "עם נתון נפח רשמי של 143 ליטרים הציפייה הייתה לתא מטען זערורי. בפועל הוא בעל מבנה רחב ושימושי יותר מאשר הייתם מצפים. משמעות מעשית: יהיה מקום לדברים החשובים שלא תרצו להשאיר בצ'ימיגג או חשופים לעין בתא הנוסעים כשתהיו בטיול משפחתי בהרכב מלא. טבעות עיגון, ווי תליה ותאורה יש. גלגל חלופי מלא או אפילו חלקי אין, רק ערכת ניפוח. קיפול השורה השלישית כבר פוערת נפח הטענה מכובד מאוד.",
    "צילום: קינן כהן",
    "יוצאים לדרך, וההפתעה מתחילה כבר ברמזור הראשון. לרגע האווירה הכללית של ישיבה בקרוסאובר 7 מושבים מגודל בלבלה אותי, ועם האור הירוק הרגל יורדת על דוושת התאוצה וה צ'רי טיגו 9 פרו נבעט ממקומו בעוצמה תוך צווחת צמיגים. זו הייתה הפעם הראשונה ולא האחרונה במבחן שהוא הפתיע בכמויות הכוח שיש לו. למעשה גם במצב ה\"אקו\" מתון הכוח אתם תהיו מהירים בהרבה מרוב הדברים מסביב. היכולת שלו לשלב בין מיידיות הכוח החשמלי במהירות נמוכה ומהירות ביניים, יחד עם הסיוע של מנוע הבנזין במהירות גבוהה הופכות תנועה איתו בכל מהירות לחסרת מאמץ. אני מאתגר אתכם למצוא רכב בסביבת המחיר שלו שמציע את הגודל הזה והביצועים האלו.",
    "נקודה שכן צריך לציין היא שאמנם מדובר במצב קיצון מאוד, אבל הגעה לרף התחתון של הסוללה שעומד על 11% מכניסה את הרכב למצב בו הביצועים נחתכים לגמרי. אז הוא נותר למעשה רק עם מנוע הבנזין ש-143 הסוסים שלו צריכים גם לשמש לטעינת הסוללה וגם כדי להזיז את 2.3 הטונות שלו. אז נדרשת לו נסיעה במהירות מתונה מאוד עד שהוא מצליח לאושש את הסוללה.",
    "הצטרפו לווטסאפ של אוטו, כל העדכונים בזמן אמת",
    "צילום: קינן כהן",
    "על פי הצהרת היצרנית, שתמיד יש לקחת בערבון מוגבל, הטיגו 9 פרו יכול לנוע 148 ק\"מ במצב חשמלי. ובכן, את ההצהרה של צ'רי אפשר לקחת שלא בערבון מוגבל – בתנאי נהיגה אמיתיים רובם בכביש מהיר, חלקם בכביש מפותל גם באופן נמרץ מאוד, הוא כיסה 140 ק\"מ לפני ששילב את מנוע הבנזין כאשר הסוללה הגיעה לאיזור ה-16%.",
    "בדיקת צריכת דלק במכונית פלאג אין היא עניין מתעתע שכן יותר מכל סוג הנעה אחרת, היא מאוד תלויה באופי השימוש והרגלי הטעינה. הטיגו 9 פרו לוקה גם באותה בעיה של הצגת הצריכה של 50 הק\"מ האחרונים בלבד, כך שנתון הצריכה הוא דגימה של מספר נקודות במהלך הנהיגה. הנתון המקורב אליו הגעתי הוא 16 ק\"מ לליטר. נתון יוצא מן הכלל, כמעט לא נתפס לרכב בגודל שלו ועם הביצועים שלו. ושוב, הרגלי טעינה קבועים ישנו את הנתון הזה לחלוטין לטובתו.",
    "צילום: קינן כהן",
    "נוחות הנסיעה של הטיגו 9 פרו היא כנראה נקודת התורפה הגדולה ביותר שלו. היא שילוב של רכב מאוד רגיש לשיבושים, כל השיבושים, כולל ממש להרגיש כביש סדוק. חלק תוצאה ממתלים נוקשים מדי לנוחות ורכים מדי לעומס. חלק מבחירה בצמיגים ענקיים עם סוליית 245 בחתך 50 שמכניסים רעש קבוע לתא הנוסעים. גם ההתנהגות הדינאמית לוקה בחסר. לא רק ביחס לפער בין היכולת שלו לפתח מהירות לבין היכולת שלו לעשות עם זה משהו בפניות. אלא גם בהעברת הכוח שיכולה לנוע תוך כדי פניה מתת היגוי להיגוי יתר.",
    "אז נכון, אם אתם נוהגים רכב כזה כמו מכונית ספורט, זה אתם שלא בסדר, לא הוא. ובכל זאת, תמרון של בלימה והתחמקות הוא לא עניין של ספורטיביות והנאה מנהיגה, הוא לפעמים כורח של רכב אחר שמתפרץ לצומת ושם הוא לא נוטע ביטחון.",
    "צילום: קינן כהן",
    "צ'רי טיגו 9 פרו הוא במידה רבה זיקוק של הדברים הטובים מאוד שהביאה איתה תעשיית הרכב הסינית והפחות טובים שלה. הוא מציע מימדים, שימושיות ואבזור שמציאת מקבילה אליהם תעמיד אותו מול מכוניות שעולות הרבה הרבה יותר ממנו. הוסיפו לאלו את הביצועים, הטכנולוגיה והחיסכון בדלק ובכלל אנחנו בסדרי גודל אחרים של מחיר. מצד שני, הוא גם הבעיות שיש לתעשייה הזו בפער של ממשק משתמש, כיול מערכות בטיחות, נוחות, התנהגות כביש ואפילו מסירת מידע בסיסי לנהג.",
    "הצטרפו לווטסאפ של אוטו, כל העדכונים בזמן אמת",
    "עבור מי שמחפש מקסימום גודל, אבזור, ביצועים וחיסכון לשקל, למעט אחיו הכמעט תאום ג'אקו 8 (בו טרם נהגנו) ועולה בין 230 ל-255 אלף שקלים בהתאם לרמת הגימור, אין כרגע הצעת ערך שמתחרה בו. עבור מי שמחפש גם מוצר שלם ביכולות האחרות של מכונית, או שתחכו עוד קצת לשיפור המיוחל, או שתוציאו 50-70 אלף שקלים יותר על יונדאי סנטה פה, טויוטה היילנדר ואחרים, עם פשרה על הביצועים, האבזור וצריכת הדלק.",
    "צילום: קינן כהן",
    "ה-9 פרו הוא גרסה גדולה, יוקרתית וחזקה יותר. הוא ארוך ב-9 ס\"מ, רחב ב-6 ס\"מ ובעל בסיס גלגלים של 280 ס\"מ (תוספת של 9 ס\"מ). הוא גם מציע יותר כוח, יותר מערכות חשמליות ותוספת אבזור משמעותית.",
    "ל-9 פרו מערכת היברידית-נטענת עם מנוע טורבו 1.5 ל' ושלושה מנועים חשמליים (שניים קדמיים ואחד אחורי). ההספק המשולב הלא-רשמי מוערך בכ-430 כ\"ס, והביצועים בהתאם – 5.4 שניות ל-100 קמ\"ש. הוא מהיר מאוד, במיוחד בתחילת תאוצה.",
    "יש לו סוללה גדולה יחסית בקיבולת 34.4 קוט\"ש. טעינה ביתית (AC 6.6 קילוואט) אורכת כ-5.5 שעות, ובעמדת DC מהירה ניתן לטעון מ-30% ל-80% בכ-18 דקות בלבד.",
    "לפי היצרן – 148 ק\"מ, ובמבחן מעשי של אוטו הרכב עבר כ-140 ק\"מ בנסיעה אמיתית, כולל כבישים מהירים ומפותלים. זה נתון מצוין לרכב כבד וגדול.",
    "בנהיגה משולבת התקבלה צריכת דלק של כ-16 ק\"מ לליטר – תוצאה נדירה לרכב במשקל 2.3 טון. עם טעינה יומיומית קבועה ניתן להגיע לצריכה אפקטיבית טובה בהרבה.",
    "הוא מוצע ברמת גימור אחת, noble , במחיר של כ-245,000 שקלים. ברשימה תמצאו: גג שמש פנורמי, מושבים קדמיים עם חימום, אוורור ועיסוי, מושבים אחוריים מתכווננים חשמלית, מערכת שמע של סוני עם 14 רמקולים, תצוגה עילית ועוד.",
    "נוחות הנסיעה היא נקודת החולשה העיקרית – הוא נוקשה על כבישים משובשים, והצמיגים הגדולים (245/50 R20) מוסיפים רעש. גם ההתנהגות הדינאמית פחות יציבה בפניות חדות.",
    "מאוד. בשורה השנייה יש מקום נדיב לרגליים, והשורה השלישית מתאימה גם למבוגר ממוצע אם מזיזים מעט את המושבים הקדמיים. זה רכב משפחתי אמיתי, עם 7 מושבים שימושיים ותא מטען נוח (143 ל’ עם כל המושבים, 819 ל’ בקיפול).",
    "הוא מצויד בכל מערכות הסיוע המתקדמות – בלימה אוטונומית, תיקון סטייה מנתיב, בקרת שיוט אדפטיבית, ניטור שטחים מתים ועוד. עם זאת, הוא טרם נבחן על ידי Euro NCAP, כך שאין עדיין ציון ריסוק רשמי.",
    "למי שמחפש מקסימום גודל, אבזור וביצועים למחיר . הוא פחות מתאים למי שחשובה לו נוחות נסיעה מושלמת או התנהגות כביש טובה. מדובר באחת העסקאות המשתלמות בשוק לרכב פלאג-אין 7 מושבים, כל עוד מוכנים להתפשר על גינונים אירופיים.",
    "לידיעתך: באתר זה נעשה שימוש בקבצי Cookies ובכלים דומים כדי לספק לך חווית גלישה המותאמת ומבוססת על נתוני הגלישה שלך באתר. המשך הגלישה באתר מהווה הסכמתך לשימושים אלו על-פי לתנאי השימוש ומדיניות הפרטיות ."
  ]
}